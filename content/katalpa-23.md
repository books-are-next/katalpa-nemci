---
title: 1931; štěpení času
contentType: prose
---

<section>

Kupé druhé třídy osobního vlaku do Erfurtu.

Klára Kolmannová zaregistrovala, že sklo na obrázku Zeller See, který visí nad protějším sedadlem, je v pravém spodním rohu prasklé.

![divider.png](./resources/divider_opt.png)

V rychlíku mířícím z Budapešti do Kolína si služebná Bärbel Tänzlerová, která cestovala se svou paní, hraběnkou von Lindow, všimla zvláštního balíčku ležícího ve spojovací chodbičce. Sklonila se k němu, aby ho prozkoumala, ale než ho stačila vzít do ruky, balíček explodoval. Při výbuchu zahynulo dvacet pět cestujících včetně hraběnky, komorná jako zázrakem přežila.

Hermann Göring stoupající po schodech Prezidentského paláce pociťoval silné nutkání močit. Cítil se trapně. Dnes poprvé se měl společně s vůdcem NSDAP zúčastnit oficiálního přijetí u německého prezidenta. Úporně se snažil na svou potřebu nemyslet, před vstupem do přijímacího salónu se však neovládl a s rozpačitým výrazem se obrátil na sluhu u dveří. Sluha zvyklý na podobné situace diskrétně ukázal rukou ke dveřím skrytým ve stěně a Göring si konečně v mramorem obložené koupelně ulevil.

![divider.png](./resources/divider_opt.png)

Sedm dní před smrtí Thomase Alvy Edisona ohlásil americký fyzik Fred Allison objev dvou nových chemických prvků. V naději, že doplní Mendělejevovu neúplnou periodickou tabulku, je pojmenoval alabamin a virginium. Teprve o několik let později zjistil, že tyto prvky ve skutečnosti neexistují.

![divider.png](./resources/divider_opt.png)

Poslední adventní neděli si jezuitský provinciál Gerasimo Lezzi všiml kousků omítky povalujících se na titulní stránce rukopisu, který si připravil k prostudování. Promnul omítku v prstech a odfoukl ji, pak zvedl hlavu ke stropu a prohlédl si malbu; vybledlé fresky byly v pořádku.

Týden poté se strop Vatikánské knihovny v Sixtinském sále zřítil. Pod troskami bylo pohřbeno patnáct tisíc vzácných svazků, mezi nimi také kniha, kterou Lezzi studoval. On sám byl nezraněný a do konce života přemýšlel o trhlině, kterou nejspíš ve stropě přehlédl.

![divider.png](./resources/divider_opt.png)

Na konci roku začala Klára kouřit.

</section>
