---
contentType: prose
---

<section>

Geografie ztráty

Až mnohem později jsem si uvědomila, že to, co jsme s Gertrude zmapovaly, byla geografie ztráty.

Čím víc jsem o tom přemýšlela, tím jasnější mi bylo, že ztráty v babiččině životě nebyly způsobeny jen přirozeným plynutím času, ale že se jedná o něco mnohem subtilnějšího, o něco, co se dotýkalo samotné babiččiny podstaty, o vrozenou dispozici k ztrácení.

Mohla jsem vyčíslit každou z jejích ztrát. Většina z nich se přetavila do dávno zapomenutých jmen, do útržků papíru, které jsme popsaly, když jsme s Gertrude pátraly v archivech a matrikách; jiné nabyly podobu vzpomínek, nejasných záblesků, o které se s námi podělili ti, kdo si babičku ještě pamatovali.

Reiner Hahn žil v domově důchodců nedaleko Hinterbergenu a celé dny trávil posloucháním Ravelových koncertů. Za války přišel o nohu a díky tomu jsme ho s Gertrude našly; v obskurním televizním pořadu si vyhrnoval nohavici a chlubil se protézou. Řekl nám, že babička ho několik let po válce vyhledala; tehdy už byla vdaná za Roberta Rissmanna a čekala druhé dítě. Asi do poloviny sedmdesátých let si dopisovali, potom korespondence ustala. Nic dalšího nevěděl, a o tom, že Klára nechala v Praze syna, neměl ani tušení.

Syn Anny Gerlingové, Petr, znal Kláru jen z vyprávění. Vzpomínala jsem si na něj z dětství, několikrát jsem se s ním setkala u babičky Mahlerové. V Tichém Brodě učil tělocvik a matematiku. Oženil se až po padesátce, a když jsem mu do Tichého Brodu zatelefonovala, potvrdil mi, že jeho matka udržovala kontakt s jakousi německou učitelkou; vybavoval si dokonce krabici, do níž si ukládala dopisy, které jí z Německa přišly. Věci, které mu po matce zůstaly, však vzaly zasvé při stěhování, hned po svatbě totiž prodal byt a odstěhoval se k ženě.

Prázdno.

Váhavá, opatrná rekonstrukce babiččina života.

Kolmannovi, žijící v Curychu, po sobě zanechali jen slabý otisk; když se jim dcera po skončení války neozvala, začali ji hledat pomocí známé mezinárodní agentury. Pravděpodobně se setkali, Gertrude si vzpomínala, že když byla malá, matka se několikrát vypravila do Švýcarska a vilu v Lahnsteinu Rissmannovi na začátku sedmdesátých let přestavovali z peněz, které Klára obdržela po smrti rodičů.

![divider.png](./resources/divider_opt.png)

Občas jsme snily o tom, že babička jednoho dne procitne, zdravá a s dokonalou pamětí, a bude nám vyprávět o všem, co jsme chtěly vědět. Vůbec nás nenapadlo, že by si svá tajemství chtěla chránit, že by se kolem nich mohla stočit, obejmout je rukama a nepustit nás dál; že by neměla chuť se dělit.

Stopa hořkosti na patře, pocit, že k průniku do její minulosti nás opravňuje to, že patří do naší rodiny.

Dost jsme pily, Gertrude vodku a já červené víno; bylo to, jako bychom se vrátily do studentských let a na kolej, za okny kalné ráno a na stole přetékající popelníky. Spřádaly jsme šílené historky, o babičce a o Hedvice Mahlerové, hledaly jsme spojitosti a objevovaly to, co jsme už dávno zapomněly.

![divider.png](./resources/divider_opt.png)

Stejnou rychlostí, jakou se kupily otázky, se hromadily i odpovědi.

Opravdu si babička Mahlerová přivlastnila Klářina syna?

Proč se Klára nepokusila s Konradem setkat v osmašedesátém roce, anebo o třicet let později, po pádu Berlínské zdi?

Anebo se setkali a otec nám to nikdy neřekl?

V roce 1973 si Hedvika Mahlerová nahmatala v pravém prsu bulku. Druhý den zatelefonovala Konradovi. Když přišel, posadila ho ke kuchyňskému stolu a prozradila mu, kdo posílá balíčky z Německa.

Vyděsilo ji, že by mohla zemřít a zanechat Konrada bez matky?

Svědomí.

Úzkost z neznáma.

Dům v Průmyslové ulici, dveře, ze kterých prýskala barva od chvíle, kdy byly vsazeny do rámu, ošlapané schody.

Vzduch, který se dosud chvěje.

Klára Kolmannová zvedla ruku, aby zaťukala na byt Mahlerových, který se pro ni stane pastí.

Anebo útočištěm.

Nechtěné děti odložte zde.

Navzdory tomu, že ztráceli všichni — Fuchs, jehož jméno jsme našly v tichobrodské matrice, Reiner Hahn i Kolmannovi žijící ve Švýcarsku a toužící po dceřině přítomnosti — mám pocit, že babička ztratila nejvíc, protože ve chvíli, kdy mohla začít bilancovat, jí slábnoucí paměť nedovolila sečíst zisky.

</section>
