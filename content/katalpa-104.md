---
title: Poklad ze dna
contentType: prose
---

<section>

Měsíc po Fuchsově odchodu ucítil Martin Levička zápach vycházející z nepoužívané studny vykopané na samé hranici sadu a zahrady.

Zjistil, že kamenné desky zakrývající její roubení někdo odsunul, a když se nad studnu naklonil, vyrazil mu proti tváři roj podrážděných much. Zalapal po dechu a odvrátil se; pak přivolal sousedy, kteří se začali přít o to, jaké zvíře se ve studni mohlo utopit.

Den nato, když ze studny vyšly všechny jedovaté plyny, si Barbořin muž uvázal kolem nosu a úst šátek, spustil do studny lampu a dlouho mžoural do šera. Když se narovnal, tiše oznámil, že v zahnívající vodě na dně plave mrtvé tělo. Jeden z přihlížejících mužů se uvolil do studny vlézt; v holínkách a s klubkem tlustého provazu v podpaží opatrně sestoupil po dlouhém žebříku a upevnil provaz k mrtvole.

Tělo, které muži vytáhli ven, bylo bílé a nafouklé, kůže z obličeje se odlupovala. Barbora, tisknoucí k prsům tvářičku své malé dcerky, nebožtíka obaleného blátem poznala.

„To je přece Fuchs,“ řekla udiveně.

Klára, která to sledovala zpovzdálí, se otočila a zašla hlouběji do sadu. Klekla si do trávy, chvíli nasucho dávila a potom se položila na záda.

Donekonečna si představovala, jak se Fuchs krade ke studni, se zaťatými zuby se opírá do kamenných desek uzavírajících její jícen, a když se mu povede udělat dostatečně velkou škvíru, pohlédne k nebi. Pak se nahne nad temný otvor a chřípí mu naplní vůně tlejícího kapradí a kalu. Nadechne se, odhodlaně usedne na okraj jedné z desek a spustí nohy do propasti pod sebou.

Nakonec se odstrčí, o hrubý povrch kamene si odře dlaně; jinou bolest nevnímá.

Při dopadu na dno si zlomí vaz.

![divider.png](./resources/divider_opt.png)

Den poté, co jej vyprostili ze zajetí páchnoucí vody, byl Fuchs pohřben. Pohřeb po dlouhém dohadování zaplatil Martin Levička. Fuchsovo jméno bylo přidáno ke jménům na rodinném náhrobku, a protože kameník si účtoval za každé písmeno, nebylo uvedené celé, místo křestního jména se objevily pouze iniciály E. M., které Kláru zarazily; přestože Fuchsův podpis viděla nejméně tisíckrát, nikdy se ho nezeptala, co písmeno M znamená.

</section>
