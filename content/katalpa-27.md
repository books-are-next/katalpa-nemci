---
contentType: prose
---

<section>

1935; štěpení času III

Když Klára přitiskla obličej k okénku, sklo se zamžilo jejím dechem.

Na polích, mezi kterými vlak projížděl, ležel sníh. Klára měla zimu ráda. I za největších mrazů chodila ven malovat. Prsty měla popraskané a červené, přestože si je každý večer mazala krémem. Otec jí radil, aby nosila rukavice, ale Klára chtěla cítit dřevěnou násadu štětce přímo na kůži.

Kreslila bílé krajinky.

Bílá.

Bílá.

Bílá.

Postřehla, že muž, který seděl naproti ní, si její ruce prohlíží, a zastyděla se. Měla chuť schovat ruce do kapsy, ale kdyby to udělala, přiznala by, že ví, kam se její spolucestující dívá; nechala tedy ruce na kolenou.

![divider.png](./resources/divider_opt.png)

Televize v Berlíně vysílala už tři dny; v pondělí, ve středu a v sobotu. Málokdo měl vlastní přijímač, a tak se většina obyvatel scházela v televizních místnostech páchnoucích tabákem a kolínskou. Skříňka s přijímačem byla připevněna vysoko na zdi a vedle ní stál člen Hitlerjugend. Židle chyběly, diváci sledovali dvouhodinový program vestoje.

Chatzkel Wachsmann se na průnik do televizní místnosti chystal již několik dní. Vypozoroval, že před vchodem do místnosti postává buď příslušník Hitlerjugend, nebo četník, oba připravení kdykoliv zakročit. Chatzkel dvakrát prošel kolem televizní místnosti v Rudolfstrasse a jednou se dokonce odvážil zastavit. Přečetl si program vyvěšený na zdi. Mladík v uniformě si ho lhostejně prohlédl a pak odvrátil oči.

Chatzkel stál před televizní místností, zkoprnělý úžasem. Nenápadně si prohlédl stěnu i dveře, ale ceduli, kterou si zvykl vídat na mnoha veřejných místech, neviděl. Zdálo se, že na televizní místnosti úředníci mající na starost vyvěšování cedulí zakazující Židům vstup zapomněli.

Samozřejmě to neznamenalo, že by tu byli Židé — nebo psi — vítáni. Nicméně nevisel tu žádný zákaz, a protože Chatzkel neměl svůj původ napsaný na čele, odvážil se do místnosti vejít. Uvnitř se opřel o stěnu a zdvihl oči k tmavé skříňce obklopené spletí drátů. Když se za silným sklem začaly hýbat postavy, vytřeštil oči. Nebyl sám, jeho soused si tiskl ruku k ústům a rozechvěle civěl na pomrkávající přístroj.

Židé jsou nepřátelé státu, stálo velkými písmeny na obrazovce. Chatzkel od nápisu nedokázal odtrhnout pohled, přestože se mu v ústech sbíraly sliny a tušil, že pokud rychle neodejde, pozvrací se.

![divider.png](./resources/divider_opt.png)

Nevěřil tomu. Vyprávěly se o tom vtipy, sám jich v milánských kasárnách vyslechl nepočítaně.

Proti tankům bojují s luky a šípy.

Pobavilo ho to, neuměl si představit člověka, kterého by při setkání s mnohatunovým opancéřovaným vozem neopustila odvaha. Pokud byla pravda, že velká část habešských válečníků používala jako zbraně oštěpy, šípy a sekery, nebude těžké je porazit. Při prvním výstřelu se vzdají.

O měsíc později ležel za nízkým pískovým valem a díval se na domorodce oblečené v dlouhých pláštích. Skutečně měli luky a šípy, přeplněné toulce jim visely na zádech.

Některý z jeho druhů vystřelil.

Teď, pomyslel si Giambattista Panetta. Teď se vzdají.

Vzápětí zaslechl zvuk, na který nebyl připraven. Táhlý a svištivý, nepřipomínal mu nic, co znal.

Pak pochopil, že to zvoní letící šípy.

Jako by zpívaly.

Musí to být čistá smrt, napadlo ho. Bez střelného prachu a kouře.

Vztyčil se, opatrně, na loktech, jak ho naučili při výcviku. Zamířil a stiskl spoušť.

Trvalo dalších sedm měsíců, než se Itálii podařilo v Etiopii zvítězit.

![divider.png](./resources/divider_opt.png)

Tao Chang dobře věděl, že si na to nezvykne. Rád cítil váhu mincí. Nosil je ve vyšívaném váčku, pečlivě připevněném k opasku, a někdy mezi ně vsouval ruku a těšil se tím, jak se kov pod dotekem jeho prstů ohřívá.

Říkají tomu měnová reforma.

Potřásl hlavou. Znal jenom jedinou měnu: stříbrné mince. Považoval se za nejbohatšího obchodníka v provincii Anhui, a přestože se ochotně otvíral novým věcem, na čerstvé vládní nařízení hleděl s nedůvěrou.

Proč by měl stříbrné mince měnit za papír?

Celý svět používá papírové bankovky, psalo se v novinách, které si pravidelně kupoval. Čína nesmí zůstat pozadu!

Tao Chang pohrdavě mlaskl jazykem a vysypal na stůl před sebou obsah hedvábného váčku. Mince se kutálely po dřevěné desce a on je zachytával dlaněmi, dýchal na ně a leštil je cípem svého kabátku, otvorem v té největší pak prostrčil špičku malíčku.

![divider.png](./resources/divider_opt.png)

Zpočátku jim to připadalo směšné, jako z nějakého románu. Seděli v jednom z berlínských parků a mluvili o tom. Karin držela v rukou noviny, usmívala se a pokoušela se o uštěpačný tón, Adam však z jejího nejistého výrazu a rozechvělé brady poznal, že je nervózní a napjatá.

Karin znovu přečetla větu, která se jim zdála odpuzující i komická zároveň:

„Sňatky mezi Židy a státními příslušníky německé krve nebo krve podobného charakteru jsou zakázány.“

Odmlčela se a pak pokračovala:

„Uzavřená manželství jsou neplatná, i když byla uzavřena v zahraničí. Mimomanželský styk mezi Židy a státními příslušníky německé krve nebo krve podobného charakteru je zakázán.“

Pomalu složila noviny.

„Zákon o ochraně krve. První dva paragrafy.“

Vsunula noviny do kabelky a pohlédla na Adama, který zažertoval:

„Budeme se scházet tajně.“

Adam Grün pocházel z asimilované židovské rodiny, Karin Beckerová z rodiny vysokoškolského profesora. Seznámili se na univerzitě, kde oba studovali přírodní vědy. Scházeli se každý den, a když byl Adam donucen opustit univerzitu, Karinin otec mu našel místo pomocného knihovníka. O svatbě spolu nemluvili, ale podvědomě ji považovali za přirozené vyústění svého vztahu, jednoduché, tradiční a snad i radostné. Teprve když Karin přečetla několik odstavců ze zákonů, které byly nedávno podepsány v Norimberku, Adama napadlo, že cesta k uzavření sňatku by mohla být komplikovaná, nebo dokonce nemožná. Až do dnešního dne se jim dařilo všechny zákazy ignorovat. Suverénně procházeli kolem nápisů zakazujících Židům vstup, v biografu si sedali do předních řad, navštěvovali kavárny a veřejné lázně. Protože Židé nesměli vlastnit rádio, poslouchali ho u Karin v pokoji. Seděli při tom na posteli a večer, když nebyli její rodiče doma, se tiše milovali.

„Panebože,“ povzdychl si Adam zahořkle, „vždyť nejsem ani obřezaný.“

Pohlédl na Karin a zjistil, že si ho prohlíží zarudlýma očima, ústa má strnulá. Zamrazilo ho, najednou si uvědomil, že obejít nové zákony bude těžší než proklouznout kolem cedule na dveřích plovárny nebo divadla. Nahmatal Karininu ruku, studenou a bezvládnou, a když neopětovala jeho stisk, došlo mu, že jejich představa o společném životě byla jen snem.

![divider.png](./resources/divider_opt.png)

Na konci roku se Klára rozhodla vzít život do vlastních rukou. Měla svou oblíbenou rtěnku (Rouge aqualumière), parfém (Arpège od Lanvina) i značku toaletního mýdla (Königslillie). Pravidelně četla noviny a byla přesvědčena o tom, že rozumí politice.

Těsně před Vánocemi si umínila, že muže z vlaku osloví.

Dvaadvacátého prosince vstoupila s prudce bušícím srdcem do kupé. Otevřela ústa, aby na muže promluvila, a pak si všimla, že sedadlo je prázdné. Hlasitě polkla a s rukama přitisknutýma k břichu se posadila. Ve chvíli, kdy se vlak začal rozjíždět, se rozlétly dveře a Klářin spolucestující se svalil na sedadlo.

„Málem jsem zaspal,“ řekl.

Klára sevřela rty a zahleděla se z okna. Pak si vybalila snídani. Muž si ji zřejmě nestihl připravit a ona místo toho, aby mu nabídla druhou půlku svého obloženého chleba, zarytě žvýkala a pozorovala ubíhající krajinu.

</section>
