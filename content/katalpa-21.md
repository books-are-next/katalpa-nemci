---
title: Mladík
contentType: prose
---

<section>

Šestadvacátého března roku 1931 oslavila Klára devatenácté narozeniny.

V květnu téhož roku odmaturovala a na podzim začala studovat německý jazyk a dějiny umění na učitelském ústavu v Rodenheimu, vzdáleném třicet kilometrů od Hinterbergenu. Každý den vstávala v pět hodin ráno, připravila si snídani a spěchala na nádraží. Ve vlaku sedávala u okna, s ubrouskem rozprostřeným na klíně žvýkala chléb a zároveň se pokoušela číst knihu, kterou si loktem přidržovala na malém stolečku.

![divider.png](./resources/divider_opt.png)

Pokaždé, když jela do školy, sedal si na protější sedadlo mladý muž.

Podobně jako ona vytahoval sáček se snídaní právě ve chvíli, kdy zazněl hvizd výpravčího a vlak se rozjížděl. Mladík s sebou vozil termosku s černou kávou, a když jednoho dne vlak prudce zabrzdil, káva vyšplíchla Kláře na nohy. Muž se rozpačitě omluvil a nabídl jí kapesník, aby se mohla očistit.

Od té doby se zdravili. Nějaký čas měla Klára pocit, že ji mladík napodobuje; sedal si stejným způsobem, dojedl v ten samý okamžik jako ona, a téměř identickými pohyby skládal ubrousek.

Kdykoliv ho viděla, přemýšlela nad tím, kde pracuje. Na studenta nevypadal a určitě nebyl dělníkem, na to měl příliš jemné ruce a čistý oblek. Napadlo ji, že by mohl být učitelem, a v duchu mu tak začala říkat.

</section>
