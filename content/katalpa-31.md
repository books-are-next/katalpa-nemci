---
title: Vůně
contentType: prose
---

<section>

Klobouk, který jí v prosinci šestatřicátého roku vzal vítr, si Klára koupila u firmy Jöckel.

Byl z tmavě modré plsti, bez ozdob, s mírně zvednutým okrajem a hedvábnou podšívkou. Šla právě naproti otci, když jí ho vítr srazil z hlavy. Než se za ním stačila rozběhnout, oddělil se od otce, kterého zahlédla na konci cesty, stín a vyrazil vpřed.

Oddělil se stín.

Přesně tak bude Klára později vzpomínat na své seznámení s Horstem Ungarem. Jako by se z obrysů jejího otce zrodil další člověk.

Byl vyšší než Klářin otec, štíhlý a pečlivě učesaný. Na sobě měl černou uniformu. Po několika krocích klobouk dostihl, a zatímco čekal, než k němu Karl Kolmann dojde, bezděčným pohybem si klobouk jeho dcery přitiskl k nosu.

</section>
