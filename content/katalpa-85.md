---
contentType: prose
---

<section>

Rozhlas

V Rzech byla celkem tři rádia; jedno z nich vlastnil Fuchs.

Koupil si je před lety kvůli koncertům vážné hudby a to, že by si mohl naladit zahraniční zpravodajství, ho poprvé napadlo ve chvíli, kdy na přístroj připevňoval cedulku, která poslech zahraničního vysílání zapovídala. Fuchs zasmušile civěl na písmena stroze vystupující z bílé plochy papíru a pak nerozhodně zvedl ruku. Na poslední chvíli si to rozmyslel a počkal do večera, potom zatemnil okna a s mrazením v zádech se posadil k přijímači. Pomalu otáčel knoflíkem, dokud se mu nepodařilo zachytit vysílání v angličtině. Hráli jazz a on několik minut uhranutě naslouchal; sotva však hudbu přerušil nepříjemný šum, přikrčil se a přesvědčen o tom, že byl dopaden, rychle rádio umlčel.

Od té doby se pokoušel naladit cizí vysílání ještě několikrát. Kromě přenosů v angličtině, kterým nerozuměl, zachytil také vysílání v polštině, maďarštině a slovenštině. Brzy si uvědomil, že jediným jazykem, který přináší důležité zprávy, je právě angličtina, slovenské a polské vysílání pouze opakovalo údaje z německých novin.

Když ho Klára požádala, zda by si u něj mohla poslechnout rozhlas, bylo mu jasné, oč jde. Odvrátil se, aby mu neviděla do obličeje, a uvažoval. Zastihla ho nepřipraveného, měl chuť ji odmítnout, ale zároveň si připustil, že také jeho představa zahraničního vysílání láká.

Večer ji proto odvedl do kuchyně, překontroloval zatemněná okna a váhavě se dotkl stupnice na přední straně rádia. Když otočil knoflíkem, kuchyni zaplnil hlasitý praskot a šero vznášející se nad stolem prořízlo zelené světlo. Fuchs zadoufal, že by přístroj mohl mít poruchu, úzká stříbrná ručička však zvolna a sebejistě klouzala půlkruhem označeným jmény různých měst; slyšeli angličtinu, němčinu a polštinu. Potom, ke svému překvapení, Fuchs zaslechl jazyk, kterému rozuměl. Ztuhl a přitiskl ucho k přijímači, jehož hlasitost stáhl na nejmenší možnou úroveň. Klára poodstoupila a prohlížela si Fuchsovu napjatou tvář. Nakonec ho zatahala za loket.

„Co slyšíte?“

Otevřel oči a narovnal se.

„Nejsem si jistý,“ odpověděl. „Myslím, že je to ruština.“

„Rozumíte jim?“

Znovu se přitiskl k aparátu, udivený tím, jak moc se ruský jazyk podobá češtině, kterou slýchával od dětství.

„Trochu.“

Porozuměl jen několika slovům, protože vysílání bylo protkáno pískáním a útržky dalších cizojazyčných zpráv. Poslouchal necelou půlhodinu, potom přijímač vypnul.

„Moc jsem tomu nerozuměl,“ řekl. „Ale zdá se mi, že neříkali nic, co bychom nevěděli.“

Prstem hladila hrany kuchyňského stolu.

„Zkusíte to zítra?“

Neodpověděl.

Druhý den se u něj zastavila ještě před západem slunce. Bylo mu to nepříjemné; ačkoliv měl skutečně v úmyslu poslouchat rádio, chtěl při tom být sám. Klára si přitáhla židli k přístroji, ruce zabořila do kapes a upřela na něj oči. Odevzdaně došel k rádiu, a když ho zapnul, zelené světlo se mu zarylo do mysli jako špičatý trn.

![divider.png](./resources/divider_opt.png)

Začali se scházet každý týden a díky tomu, že Fuchs větší části ruského zpravodajství nerozuměl, byla jejich hrůza dávkována postupně. O každé informaci přemýšleli, hlasitě se o ni přeli a zdráhali se jí uvěřit.

„Kdyby byla pravda jen polovina z toho, co říkáte,“ poznamenala jednou Klára, „dávno bychom válku prohráli.“

Přesto se po návratu do školy sklonila nad mapou a vyhledala si místa, ze kterých se údajně stáhla německá armáda. Fuchs tvrdil, že Siegfriedova linie byla prolomena, a ona mu oponovala, protože dosud měla v paměti novinové články, které ji popisovaly jako nedobytnou. Prsty přejížděla navlhlý list s mapou západní Evropy, dívala se na vybledlé barvy vlastní země, rozpité čáry řek v zeleni úrodné půdy a světle hnědou ornici v okolí velkých průmyslových měst. Hlavu měla k prasknutí nacpanou myšlenkami, mezi nimiž posléze zvítězila jediná — co se stane, jestli Německo válku prohraje?

Vzpomněla si na dopisy, které posílala do Berlína; zatímco Fuchs se k nim bez obav přiznával, ona je tajila a nikdy nenašla odvahu se ho zeptat, zda si údaje, které v nich zmiňuje, vymýšlí. Neměla ponětí, kdo všechno o její korespondenci s ministerstvem ví, ale pokud Německo prohraje válku, nepochybně se dřív nebo později objeví někdo, kdo na to upozorní. Znovu se obnaží trhlina oddělující říšské Němce od Němců sudetských a ona se bude nacházet na špatné straně, se svými říšskými dokumenty a s dopisy, v nichž donášela na učitele, kteří podle nevysloveného zákona stáli o stupínek níž než ona.

Uvědomila si, že se jí chvějí ruce, otřela je o břicho a posadila se. Napadlo ji, že by mohla odjet. Zmizet. Nadechla se a znovu vstala, z kapsy kabátu vylovila cigarety.

Utéct.

Nechat tu všechno, čím se až dosud zabývala, děti, knihy, vztah s Weissmannem, Fuchse.

Melmana pojídajícího v zámku sladkosti, dopisy, které nikdo nečetl, potravu pro úředníky, kteří by nedokázali její vesnici ani najít na mapě.

Její vesnici?

Zapálila si a vyklonila se z okna. Kdosi ji pozdravil, poznala Oskara Pauluse a zamávala mu.

Jak dlouho už německá armáda ustupuje?

Jak to, že nepomohly vlněné ponožky pletené na setkáních Frauenschaftu?

Zavřela okno.

Neuměla si představit, že by odešla. Už příliš dlouho byla součástí krajiny, hor, strusky z pecí vyvážené do lesů, bílého vyklenutí nebe, úzkých pěšin protkávajících les.

Zničila si tu plíce, v Hinterbergenu nikdy tolik nekouřila. Měla by teď opustit všechny nedopalky, které špičkou boty zahrnula jehličím, zapíchla do květináčů na školní chodbě nebo odhodila do potoka?

Nikdy.

Zůstane věrná tabáku.

Meine Ehre heisst Treue.

</section>
