---
title: Narození
contentType: prose
---

<section>

Porodní bolesti přišly na Franzisku Kolmannovou pětadvacátého března roku 1912.

První bolestivé zatrnutí ucítila už den předtím, od té doby ležela nehybně na lůžku a naslouchala svému tělu. Od služebné si nechala přinést ohřívadlo, a kdykoliv o ně zavadila bosou nohou, musela si připustit děsivou skutečnost, že právě rodí.

Když se jí pozdě večer bolesti zdály nesnesitelné, poslala pro lékaře; ten prstem změřil otevření jejího klína a rozmrzele jí vytkl, že ho zavolali předčasně.

Po dvanácti hodinách vyčítavého pláče konečně porodila dceru. Když jí dítě přiložili k prsu, odvrátila hlavu a zavřela oči. Ošetřovatelka, kterou Franzisčin manžel najal, vzala novorozence do náručí a pevně jej zavinula do plen.

„Jak se bude jmenovat?“ zeptala se.

Karl Kolmann, kterého přivolali z kanceláře, přešlapoval na prahu a poté, co mu ošetřovatelka nastavila před oči zarudlý dětský obličej, se zakoktal.

„Marianna,“ řekl.

„Ne, Gretel,“ opravil se. „Dorothea.“

Ošetřovatelka na něj tázavě hleděla. Měl pocit, že se mu v duchu směje.

„Julie,“ řekl posléze pevným hlasem. „Ano. Julie Alžběta Kolmannová.“

Z Franzisčina lůžka se ozvalo zakašlání. Karl Kolmann na svou ženu vyděšeně pohlédl, spatřil z ní však jen bílý zátylek a pramínek vlasů. Oči mu sklouzly na zakrvácené prostěradlo složené na podlaze.

„Klára,“ rozhodl. „Bude se jmenovat Klára.“

Nakonec dítě pojmenovali Klára Amálie; Amálie podle Franzisčiny oblíbené románové postavy.

![divider.png](./resources/divider_opt.png)

Franziska Eggertová se bolesti odjakživa bála. Když si v roce 1902 brala Karla Kolmanna, doufala, že neotěhotní. Porod se jí jevil jako něco ne zcela příjemného, krev a smrt na jazyku, jak slýchala, a proto si při obřadu umínila, že pokud zůstane čistá, každé ráno se pomodlí desátek radostného růžence. Po očku přitom sledovala svého budoucího muže a podle sklonu jeho mohutné, pečlivě oholené brady odhadovala, zda se jí o svatební noci odváží dotknout.

Odvážil.

Navzdory bolesti se Franzisce manželovy doteky líbily; než mu to však stihla říct, ucítila v klíně vlhkost a Karl se z ní odkulil, tvář jí zavrtal pod paži a usnul. Franziska vedle něj ležela se stehny od krve a bílého šlemu, který po chvíli s nechutí nabrala na prst a očichala.

Poprvé ucítila vůni mužského semene.

Od toho dne se jí manžel zmocňoval pravidelně. Franziska mu nikdy neprozradila, že by přitom také chtěla zakoušet rozkoš, a jeho to ani nenapadlo. Miloval se s ní stále stejně, on nahoře, ona pod ním, a téměř vždy se hned nato propadl do hlubokého spánku. Franziska lehávala po jeho boku s otevřenýma očima a mokrým klínem a čas od času se sama dráždila tak dlouho, dokud nebyla úplně bez sebe.

Jednoho dne se s tím svěřila přítelkyni.

Herta Jänschová s vlasy odbarvenými do odstínu slámy odložila čajový šálek, naklonila se k ní a prohlásila:

„Takhle ti udělá dítě.“

„Jak to?“ podivila se Franziska a Herta jí ochotně vysvětlila, že při stazích ženského lůna se mužovo semeno dostává do hloubky místo toho, aby zůstalo jen na okraji a pomalu vytékalo ven.

Během následující noci se Franziska neodvážila svého pohlaví dotknout. Milování, které přece jen měla spojené s jakousi rozkoší, pro ni ztratilo půvab. Odbývala si je s nesoustředěnými a roztěkanými myšlenkami a jediné, co ji těšilo, byla jistota, že nemůže otěhotnět.

Počala v desátém roce svého manželství. Měla chuť si jít stěžovat k Hertě, ta se však před několika lety odstěhovala z města, a ona tak zůstala se svým rozhořčením a nejistotou sama.

Podvedla mě, soptila vzteky, když se převalovala vedle svého pokojně oddechujícího muže.

Klára Amálie, stočená uvnitř její dělohy, v té době vážila osmdesát gramů, měla dosud srostlá oční víčka a byla obklopená teplem a konejšivou tmou.

</section>
