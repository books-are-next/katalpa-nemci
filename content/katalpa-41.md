---
title: Popletení
contentType: prose
---

<section>

Po dvou letech byla Klára s Horstovým odchodem do určité míry smířená.

Zůstaly v ní však pochybnosti a nejistota, neodbytný pocit, že během krátkého času se může změnit všechno, na co až dosud spoléhala. Hodně pila a kouřila a každý den si kupovala noviny, které pročítala s takovou důkladností, jako by se je chtěla naučit nazpaměť. Byla posedlá myšlenkou, že v případě potřeby nedokáže včas doběhnout do krytu na konci ulice, a zazlívala matce, že nedovolila otci vybudovat kryt na zahradě. Hodiny trávila kreslením podrobných mapek města a zkoumáním únikových cest a evakuační plán, který visel v kanceláři slečny Wengerowské, si detailně obtiskla do paměti.

Často se budila s pocitem, že se dusí. Otvírala okno do tmy a celé noci probděla s cigaretou ukrytou v dlani, aby na sebe nepoutala pozornost hlídek kontrolujících zatemnění.

Připadala si opuštěná. Elfriede se vdala a neměla už tolik času a dívky z lycea se jí zdály den ode dne hloupější. Reiner Hahn zmizel na frontě, Horst v zemi.

Chodila plést, každý čtvrtek do kulturního domu. Ponožky pro vojáky. Zelené, hnědé, došeda. Nikdy si nepomyslela, že Německo disponuje takovým množstvím vlněné příze. Pata, špička a to mezi tím. Stovky ponožek, pletenina zaručující vítězství.

Stala se odbornicí přes fusekle.

A na konci dvaačtyřicátého roku zjistila, že počínaje prvním lednem ji k sobě město připoutá ještě pevněji. Lyceum, kde vyučovala, mělo být uzavřeno a pracovní úřad jí zajistil nové místo, v továrně, která kdysi patřila Hansi Jürgenu Titschovi, jejímu pradědečkovi, a kde od začátku války vyráběly roznětky ke granátům.

</section>
