---
contentType: prose
---

<section>

Židovka

Od roku 1936 přednášela Klára na soukromém lyceu dějiny umění a estetiku.

Škola byla určená dívkám z dobře situovaných rodin a sídlila v zámečku nedaleko Hinterbergenu. Kromě Klářiných předmětů se v ní vyučovala také francouzština a angličtina, dějiny hudby, zpěv, kreslení, literatura a tělocvik.

Klára, která si zpočátku nedělala žádné iluze o inteligenci svých žákyň, si brzy uvědomila svůj omyl; dívky, které na začátku školního roku přiváželi rodinní šoféři, byly mimořádně bystré. Cenu diamantového prstenu dokázaly odhadnout jediným pohledem a na obraz Sixtinské madony, který jim Klára ukazovala při návštěvě Zwingeru, hleděly mlčky až do chvíle, kdy se jedna z nich zeptala, jakou má hodnotu.

![divider.png](./resources/divider_opt.png)

Helena Müllerová patřila mezi Klářiny nejlepší studentky.

Byla cílevědomá a sebejistá. Její otec vlastnil textilní továrnu ve Würzbachu a byl štědrým mecenášem školy. Kláru překvapilo, když ji Helena požádala o rozhovor, ale nedala na sobě nic znát. Společně zamířily do parku přiléhajícího k lyceu. Byl protkaný úzkými cestičkami stíněnými platany a jilmy a Helena se pod jedním ze stromů zastavila.

„Doklad o původu,“ začala opatrně.

Klára se na ni zvědavě zahleděla. Všimla si, že slunce procházející korunou stromu vstupuje do Heleniných očí a mění jejich barvu z tmavé na světlou.

„Nemám ho,“ řekla Helena.

Klára potřásla hlavou.

„Jestli jste ho ztratila, určitě —“

„Nikdy jsem ho neměla.“

Docházelo jí to pomalu. Nejprve úlek, potom hněv. A pokus o obranu.

„Vždyť jste ho musely na začátku studia odevzdat,“ namítla.

„Neodevzdala jsem ho,“ odpověděla tiše Helena.

„A nikdo si toho nevšiml,“ domyslela si Klára. „Až teď.“

Helena mlčela a ona se pokusila dobrat toho, co po ní vlastně chce.

![divider.png](./resources/divider_opt.png)

Když před lety vyšlo nařízení, že židovští studenti musejí opustit střední školy a univerzity, měla za sebou Helena Müllerová půl roku studia. Jakmile nový zákon vstoupil v platnost, žádná z jejích židovských spolužaček se už v lyceu neobjevila. Nepřišly se ani rozloučit; byly příliš hrdé, než aby se ukázaly na místě, kde jejich přítomnost nebyla vítaná.

Helena Müllerová odmítla školu opustit. Nikdy se za Židovku nepovažovala. Její matka se sice narodila do židovské rodiny, ale v patnácti letech konvertovala ke křesťanství.

Když v lednu devětatřicátého roku vstoupila do Heleniny třídy ředitelka slečna Wengerowská a požádala studentky, aby odevzdaly úředně ověřený doklad o árijském původu, Helena, pro kterou byl takový dokument nedostupný, nic nepřinesla. Několik týdnů žila ve strachu, kdy se na to přijde, potom si zvykla. Nechápala, jak je možné, že si chybějícího dokladu nikdo nevšiml, ale posléze usoudila, že to souvisí s postavením jejího otce. Příbuzní ze strany Otty Müllera byli čistokrevní Němci a jeho ženu mezi sebe přijali dávno předtím, než se Hitler stal kancléřem. Kolem Heleniny rodiny byla od samého začátku rozprostřená ochranná síť prošpikovaná důležitými známostmi a tučnými konty; za opravdový klenot byl však považován Ottův neposkvrněný původ. To, že se oženil s Židovkou, bylo nepříjemným faktem, který mu mohl zabránit dosáhnout vysokého postavení ve straně, ale v žádném případě ho nemohl ohrozit na životě.

Slečna Wengerowská zaklepala na Helenin pokoj těsně před závěrečnými zkouškami. Upozornila dívku, že teprve nyní si všimla, že v její složce chybí doklad o árijském původu. Byla to pravda jen z poloviny; to, že Helena potřebné potvrzení neodevzdala, věděla ředitelka řadu měsíců, avšak vzhledem k tomu, že Otto Müller byl jedním z nejdůležitějších školních donátorů, byla ochotná na to zapomenout. Paměť jí osvěžil až dopis ze školského úřadu, který ohlašoval mimořádnou inspekci vyslanou ministerstvem.

Helena probděla noc. Nakonec ji napadlo, že by mohla o přímluvu poprosit některou z učitelek. Klára Kolmannová jí připadala nejvhodnější — byla jen o několik let starší než ona, společně se svými žákyněmi chodila kouřit před posluchárnu a do školy jezdila na bicyklu; navíc se vyprávělo, že její otec zastává ve městě významnou funkci.

Svěřila se jí se svými potížemi a překvapilo ji, jak neochotně a rozmrzele Klára reaguje.

„Musím si to rozmyslet,“ řekla a Helenu naplnilo zklamání.

Dívala se, jak Klára odchází, a poprvé byla ochotná uznat, že její zatvrzelost není na místě; bez hodin francouzské konverzace, kaligrafie a kurzů stolování by se nepochybně dokázala obejít.

![divider.png](./resources/divider_opt.png)

Kolmannovi se nikdy nedali strhnout k veřejným projevům antisemitismu. Přesto Klára postřehla, že se otec přestal stýkat s přáteli židovského původu. Narozdíl od ní ale nebyl postaven před nutnost přímo a bez okolků volit, a tak jeho antisemitismus mohl zůstat pasivní a latentní; své židovské známé opustil Karl Kolmann pomalu a ohleduplně, přestal je zvát na návštěvy, a když je na ulicích s omluvným úsměvem a pokrčením ramen míjel, mnozí z nich mu výrazem tváře naznačovali, že to chápou, a chovali se k němu tak, jako by to byl on, kdo potřebuje utěšit a podpořit.

Cestou ze školy Klára uvažovala nad tím, jestli by se měla za Helenu přimluvit. Ředitelka lycea s ní vždy jednala vstřícně a laskavě, a kromě toho Heleně k dokončení studia zbývalo už jen složit závěrečné zkoušky.

Na druhou stranu bylo neoddiskutovatelné, že podle zákona byla Helena Židovka, a zákony dokonale vymezovaly postavení Židů vůči ostatním. Kdyby Helena usilovala o studium nějakého důležitého oboru, medicíny nebo matematiky, Klára by se za ni přimluvila bez váhání, ale Helena se odmítala vzdát studia na soukromém dívčím lyceu, kde byla za vrchol vzdělání považována schopnost dvojjazyčně konverzovat o počasí.

Rozhodla se její prosbu odmítnout. Vyšvihla se na kolo, sotva však ujela několik metrů, znovu ji přepadla sklíčenost. Sklouzla z bicyklu a dál šlapala vedle něj. Pomyslela si, že nezáleží na tom, co chce Helena studovat, podstatné je, že možnost studia je jí odpírána.

Z představy, že se bude muset jasně vyjádřit, se jí sevřel žaludek. Její znalosti židovského náboženství byly mizivé. Proti Židům nic nenamítala, ale také neviděla důvod, proč by se jich měla zastávat. Rozčilovalo ji, že si ji Helena vybrala za svou důvěrnici.

Ve své podstatě to bylo směšné dilema, a o to víc ji dráždilo, že se nedokáže rychle a jednoznačně rozhodnout.

![divider.png](./resources/divider_opt.png)

Večer se v zahradní restauraci sešla s Horstem. Vyprávěla mu o tom, a když skončila, Horst zavrtěl hlavou.

„Samozřejmě že se za ni nemůžeš přimluvit,“ řekl.

Zdálo se jí, že v jeho tváři vidí úžas nad tím, že ji to vůbec mohlo napadnout. Zčervenala, a aby to zakryla, zapálila si cigaretu.

„Nejen že se za ni nemůžeš přimluvit,“ pokračoval. „Pokud víš, že je Židovka, musíš na to upozornit ředitelku školy.“

„Měla bych ji udat?“

Nevzpomínala si, kdy tenhle výraz zařadila do slovníku.

Horst se zasmál. Měl hezkou tvář, vyrovnanou a spokojenou; při úsměvu obnažil bílé zuby a pečlivě oholená brada se mu zaleskla.

„Kláro,“ pronesl laskavě. „Jestli víš, že ta studentka je židovského původu, je tvou povinností o tom ředitelku školy informovat. V jejím případě je přece zbytečné očekávat, že přinese výkaz o původu, nemyslíš?“

Neodpověděla.

Obloha potemněla nocí a lampion zavěšený nad jejich stolem se rozzářil.

![divider.png](./resources/divider_opt.png)

„Nemohu to udělat,“ oznámila druhý den Heleně a obrátila se k odchodu, přesvědčena o tom, že dívka na ni vychrlí proud nadávek.

Horstovu radu však neposlechla, nedokázala jít za slečnou Wengerowskou a prozradit jí pravdu o Helenině původu.

Provinile čekala na den, kdy Helenu přestane vídat ve školních lavicích, a když dívka skutečně zmizela, několik dní se nad tím trápila. Pak ji však Horst požádal o ruku a výčitky svědomí ustoupily do pozadí.

</section>
