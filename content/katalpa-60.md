---
contentType: prose
---

<section>

Žádost

V červnu přijel do města Matthias Laengenfelder, zástupce školního rady Krausse.

Na obědě, který Malke podával po jeho projevu, Klára překvapeně zjistila, že sedí mezi ním a školním inspektorem. Když odnesli polévku, Laengenfelder se k ní obrátil.

„Nejste tady dlouho,“ řekl.

„Půl roku.“

„A vaše první dojmy?“

Všimla si, že si Laengenfelder hraje s ubrouskem, skládal ho na stále menší části.

„Je tady dost práce. A navíc nám chybějí učebnice.“

„O tom vím,“ řekl. „Zajímá mě spíš váš názor na ostatní učitele.“

„Nikoho neznám,“ odvětila. „Kromě Fuchse. Učíme ve stejné škole.“

„A Fuchs?“

Zvedla oči od stolu a pohlédla mu do tváře. Nedíval se na ni. Zaujatě sledoval ubrousek, zpozoroval, že na okraji má vypáraný steh, a vytahoval ho nehtem.

„Vycházíme spolu dobře.“

Usmál se.

Když přinesli druhý chod, Laengenfelder chvíli hovořil s Malkem a ke Kláře se otočil jen proto, aby se zeptal, jak jí chutná. Teprve nad kávou se vrátil k tématu, které ho zajímalo.

„Měla byste se poznat i s ostatními učiteli,“ řekl a zamyšleně si míchal kávu. „Snad by vám mohli pomoci v tom, abyste si tu lépe zvykla.“

Mlčela.

„Dozvěděla byste se spoustu nových věcí,“ pokračoval, „a získala zkušenosti.“

Na opačném konci stolu se usmíval Fuchs.

„Samozřejmě byste nás o svých pokrocích informovala,“ řekl Laengenfelder. „A také o tom, jak si vedou ostatní.“

Naklonil se ke ní. Dech mu voněl čokoládovou pěnou, kterou měli místo zákusku.

„Jste mezi nimi jediná říšská Němka,“ řekl.

„Ne že by to něco znamenalo,“ doplnil spěšně. „Všichni jsou samozřejmě oddáni stejné věci. Ale ten, kdo vyrůstal v Říši, může na některé věci nahlížet jinak než ten, kdo —“

Hledal slova.

„Kdo takové štěstí neměl,“ navrhl Malke.

„Ano,“ řekl Laengenfelder. „Přesně to jsem měl na mysli.“

Dopil kávu a natáhl se pro konvici, Malke ho však předešel a rychle mu dolil šálek.

„Smetanu?“

Laengenfelder zavrtěl hlavou. Napil se kávy a lehce škubl hlavou, když mu horký nápoj spálil patro.

„Nechápu, co přesně bych měla dělat,“ řekla Klára.

„Každý měsíc byste nám posílala zprávu přímo na ministerstvo,“ odpověděl Laengenfelder.

Klára se dívala na ubrousek, který konečně odložil a který služebná zapomněla odnést. V místech, kde si do něj Laengenfelder otřel ústa, byl umaštěný.

„Musím si to rozmyslet,“ řekla.

„Ovšem.“

V Laengenfelderově tváři se nehnul ani sval.

„Ale rozmýšlejte rychle.“

Přikývla, potěšena tím, že vyklouzla tak snadno.

„Vlastně bych s vaší odpovědí rád odjel.“

Opět se zmocnil ubrousku, a když postřehl, že je špinavý, zašklebil se a nechal ho být.

„A protože odjíždím ještě dnes, nemáte moc času.“

Naklonil hlavu. Zaregistrovala, že pod uchem má mateřské znaménko, tmavou skvrnku podobnou komářímu štípnutí.

„Přijela jsem učit,“ řekla a hledala oporu u Malkeho. „Práce s dětmi mi zabírá veškerý čas. Stěží se dostanu do města.“

Laengenfelder ji poslouchal, tvář spíše pobavenou než uraženou.

„Kdybych měla navštěvovat ještě ostatní školy, musela bych tomu obětovat čas, kdy se připravuji na vyučování.“

Usmál se, ale jeho oči zůstaly vážné.

„Neukvapujte se,“ řekl. „Tohle je věc, o kterou nežádám každého.“

Odvrátil se a Malke, který zaznamenal, že jejich rozhovor je u konce, se lehce dotkl jeho paže.

„Jestli jste dojedl, snad bychom si mohli prohlédnout budovu.“

Když Laengenfelder v inspektorově doprovodu vyšel ze dveří, Fuchs se zvedl a loudal se ke Kláře.

„Dopisy do Berlína?“ zeptal se a posadil se vedle ní.

Neodpověděla.

„Taky mi to nabídli,“ řekl. „Kdysi.“

„A vy?“

„Každý měsíc je odnáším na poštu.“

Lžičkou ťukal do okraje šálku.

„Proč?“

Odstranila šálek z jeho dosahu, ale on si jej přitáhl zpět.

„Položila jste si někdy otázku,“ řekl s očima upřenýma na prasklinu, která se zvolna šířila pod glazurou, v místech, kam dopadala jeho lžička, „proč nejsem na frontě?“

Očima zavadila o jeho nohy. Zavrtěl hlavou.

![divider.png](./resources/divider_opt.png)

Laengenfelder ji zastihl v chodbě, oblékala si kabát a chystala se na vlak.

„Můžeme s vámi počítat, slečno Kolmannová?“

Uchopil ji za loket. Pokusila se nenápadně vyprostit, ale držel ji pevně.

Čekal na její odpověď.

Bylo to snazší, než si myslela.

„Ano,“ řekla.

Laengenfelder se spokojeně usmál.

„Věděl jsem, že je na vás spolehnutí. Inspektor Malke,“ mávl rukou za sebe, „vám poskytne další informace.“

O týden později jí Malke dal adresu, na niž měla psát. Poznamenala si ji na kousek papíru a vsunula do kabelky.

Potila se.

Když odcházela, Malke na ni zavolal.

„Ten náramek,“ řekl.

Obrátila se.

„Nezapůsobilo to.“

Došel až k ní a Klára si všimla, že má nakřivo vázanku.

„To je mi líto.“

Zavrtěl hlavou.

„Není to vaše chyba.“

Cestou na vlak uvažovala nad tím, jak je možné, že si muž, jako je Malke, nedokáže udržet manželství.

![divider.png](./resources/divider_opt.png)

Berggasse n. 18, Berlin, Mühlfeld.

Představovala si klidnou, sluncem zalitou ulici, Mühlfeld byl vilová čtvrť a dům číslo 18 určitě patřil k vilám, které měly světle žlutou fasádu a cihlovou terasu.

Pěšinka vysypaná pískem, úpravné záhony, túje vysázené v geometrických řadách, ptačí zob ukázněný nůžkami.

Kamenné pítko pro sýkorky, dřevěný altán.

Mosazné táhlo zvonku a služka v bílé zástěrce.

Poštovní schránka přetékající špínou.

Berggasse číslo 18 bylo místo, na které měla posílat své dopisy.

Adresátem byl pan Scheiner, R.

Rudolph?

Ralf?

Nechtěla nad tím přemýšlet.

Překvapilo ji to, domnívala se, že bude psát přímo na ministerstvo školství. Systém byl zřejmě rafinovanější, než si myslela.

Malke ji dopodrobna seznámil s tím, co se od ní čeká. Během jednoho měsíce měla objet nejméně dvě školy v kraji a poznamenat si, jak je na nich vedena výuka, další měsíc měla to samé udělat s jinými dvěma školami a celé to měla opakovat tak dlouho, dokud nedorazí ke školám, kde začínala.

Kolečko hrůzy.

O rajón se dělila s Fuchsem. Nemohla ovšem vyloučit, že ona sama je jeho rajónem; on byl rozhodně ve středu jejího zájmu.

„Kdyby se vám něco nezdálo na Fuchsovi,“ řekl Malke, „bez obav se o tom zmiňte v dopisech.“

Zeptala se, po čem přesně by měla pátrat.

„Po jakékoliv známce neloajality,“ odvětil Malke a to ji umlčelo.

Neměla chuť trávit čas objížděním jednotlivých vesnic. Nikdo jí neřekl, jak dlouhé by její dopisy měly být, a tak si jednoho dne se zapálenou cigaretou sedla ke stolu a napsala svou první zprávu, od začátku až do konce vymyšlenou.

Kristina Bachová je svědomitá a pečlivá pedagožka. Její přístup k dětem je svědomitý, hygiena, kterou udržuje ve třídě, vynikající, věrnost Říši nesporná.

Helmut Krapff — dtto —.

Představovala si, jak se její psaní tlačí útrobami obrovského stroje, ten je přežvýká a vyplivne.

Nezůstane nic.

Když dopis odnášela na poštu, napadlo ji, zda si Fuchs také vymýšlí, když o ní píše.

</section>
