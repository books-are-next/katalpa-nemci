---
title: Anna Gerlingová
contentType: prose
---

<section>

Anna Gerlingová se nezamilovala pouze do Weissmanna, ale rovnou do celé vesnice.

Do Rzů přišla v roce 1934 a nejprve zastupovala starou nemocnou učitelku; po ženině smrti nastoupila na její místo a zabydlela se ve dvou místnostech nad školou.

Znala Weissmanna i jeho ženu a až do roku 1942, kdy Weissmanna potkala na jedné ze svých procházek, mu nevěnovala žádnou pozornost. Věděla jen to, že se Weissmann rozvedl a že se sám stará o malou dcerku. Když na něj tehdy narazila na cestě vedoucí k lesu, zmínil, že jeho dcera je nemocná; večer se proto vypravila do jeho domu a dívala se, jak Hanně přikládá na rozpálené čelo studený obklad. Líbilo se jí, jak něžně a obětavě o dítě pečuje, a když opatrně zavedla řeč na jeho manželku, Weissmann jí se smutným úsměvem sdělil, že to byla ona, kdo ho opustil. Politovala ho a bezděčně se dotkla jeho paže; on na ni pohlédl tak, že ji zamrazilo.

Svedl ji o letnicích.

O půlnoci zaklepal na její dveře, a když otevřela, uviděla jeho rozesmátou tvář skrytou za velkou lahví bylinného likéru. Zpočátku se k sobě chovali zdvořile a odtažitě, ale jakmile se Anna sklonila nad lahví a skleničkami, ucítila na prsou jeho ruce.

Nikdy předtím se nemilovala a styděla se to přiznat. Později pochopila, že to tušil, neboť poprvé si ji vzal na podlaze, aby nepotřísnila matraci, a pár kapek krve pod jejími bedry otřel kapesníkem.

![divider.png](./resources/divider_opt.png)

Scházeli se tajně, nechtěla, aby se o nich někdo dozvěděl. To, že je těhotná, zjistila na konci srpna. Nevěděla, jak se o dítě postará, ale těšila se na ně. Když o dítěti řekla Weissmannovi, vyděsil se. Ujistila ho, že od něj nic nečeká, a poté, co odešel, propukla v pláč. O svém těhotenství napsala sestře, a jak předpokládala, v Hedvičině odpovědi se mísila radost s úlekem. Zajímalo ji, jestli se Anna hodlá vrátit do Prahy, a ona odpověděla záporně, zatím na ní nebylo nic znát a cítila se plná energie, nad budoucností neuvažovala a dál učila, vzrušená tím, že se v jejím těle vyvíjí nový život.

S Weissmannem se od té doby stýkala jen zřídkakdy, byla příliš soustředěná na dítě. Přítelkyním, které měla mezi matkami svých žáků, nic neprozradila, ženy to však vycítily a obklopily ji zvláštní měkkostí vlastní těm, které už rodily. Vyzvídaly, kdo je otec, a ona mlčela, zrudlá a v rozpacích; když poznaly, jak slabá a zranitelná se cítí, semkly se kolem ní těsněji a utěšovaly ji, kdykoliv propadla pochybnostem, zda dítě dokáže vychovat sama.

V říjnu se svěřila Fuchsovi. Nepřekvapilo ho to a prozradil jí, že už nějakou dobu koluje vesnicí zvěst o tom, že ona čeká dítě a on je jeho otcem. Vyrazilo jí to dech. Vytřeštěně sledovala, jak Fuchs listuje notovými papíry.

„To není možné,“ vypravila ze sebe konečně.

Nevěřila, že mu to nevadí.

„A co s tím můžu dělat?“

Naslinil hrot tužky a sklonil se nad papírem. Vyčítala si, že ho přivedla do tak trapné situace, a sklesle seděla v koutě jeho kabinetu.

„Je to Weissmannovo dítě,“ řekla tiše.

Přestal psát a otočil se, v jeho očích se objevil zvláštní výraz.

„Weissmannovo?“ opakoval.

Přitáhl si k ní židli a vyprávěl jí o Weissmannově ženě a o tom, jak se s ní Weissmann kvůli jejímu původu rozvedl.

Když domluvil, Anna chvíli mlčela. Pak si z jeho stolu vzala láhev kořalky a zavřela se s ní ve svém pokoji. Druhý den ho vyhledala. Řekla mu, že nejlepší bude, když odjede; on jí neodporoval, za což mu byla vděčná.

O svém odjezdu s nikým nemluvila. Naplánovala si ho na konec měsíce, kdy měla být škola kvůli opravě střechy na týden zavřená. Snažila se nepodlehnout výčitkám svědomí; aby nevzbudila podezření, nemohla se rozloučit se svými žáky, a když si představila, že po jejím útěku bude Fuchs učit obě třídy zároveň, polil ji pot.

Později si zakázala na podobné věci myslet. Jejím nejdůležitějším úkolem bylo zbavit se Weissmanna. Strávila řadu bezesných nocí, převalovala se na lůžku a žasla nad tím, že ho kdy mohla milovat; nakonec usoudila, že byla buď šílená, anebo ji otrávil některým ze svých lektvarů, proč by se mu jinak vydávala?

Zatoužila mezi něj a své dítě položit co největší vzdálenost, odříznout se od něj.

Než odjela, vypravila se za ním. Stál na dvoře a něco vařil v kotli. Potěšilo ho, že ji vidí, a zamával na ni mastnou měchačkou.

Řekla mu, co jí prozradil Fuchs.

„Ty mu věříš?“ zeptal se.

Neodpovídala.

„Děláš dobře.“

Zadíval se na ni, ústa stažená v úšklebku.

„Bylo to přesně tak, jak ti Fuchs řekl. Zbavil jsem se ženy. Ale ne proto, že byla Židovka.“

Nerozuměla mu.

„Tak proč?“

Pokrčil rameny.

„Prostě jsem ji nemohl vystát.“

Sklonil se nad kotlem a vnořil do něj měchačku.

Pozorovala ho, sevřená ošklivostí.

„Nezajímá tě, co se s ní stalo?“

Předstíral, že ji neslyší. Udělala k němu několik kroků a chtěla svou otázku zopakovat, potom si to však rozmyslela.

„Nejsi zvědavý ani na naše dítě?“ zeptala se, když otvírala branku.

Něco zamručel.

Odešla bez rozloučení.

</section>
