---
title: Neprostupnost
contentType: prose
---

<section>

Na konci března přinesl Weissmann Kláře sněženky.

Překvapilo ji to, kromě vycpaného vrabce na počátku jejich vztahu od něj nikdy nic nedostala. Po jeho odchodu zůstala sedět na posteli a kouřila.

Nikdy se s Weissmannem nestýkala jinak než tělesně. Časem zjistila, že není úplný analfabet; pokud to bylo nezbytné, dokázal pomalu a neochotně přeslabikovat některá slova. Nabídla mu, že si od ní může půjčit nějaké knihy, ale Weissmann považoval četbu za ztrátu času.

Občas Klára myslela na Melmana a na Fuchse, oba muže si představovala jako ostrovy oddělené vodou a divila se tomu, jak se jejich osudy podobají jejímu. Všichni tři byli izolováni, vytrženi z teplého bezpečí vsi, ona a Melman proto, že přišli zvenku, Fuchs kvůli tomu, že se nedokázal zařadit.

Škola byla jediným místem, kde se Klářin svět střetával se světem vesnice, ve třídách páchnoucích uhlím a vlhkou křídou docházelo k průniku cizího a domácího.

Melman žil ještě odloučeněji než ona; někdy se jí zdálo, že snad neexistuje vůbec, stejně jako jeho mapy. Zvykla si na Melmanovu společnost a pravidelně ho navštěvovala na zámku, aby s ním povečeřela; nosila mu balíčky s čokoládou a sladkým pečivem, které dostávala od rodičů.

Jednou se jí Melman zeptal, jestli si v lese všimla nemocných stromů. Vysvětlil jí, že jsou napadeny rzí. To, že dřevo může zrezivět, ji udivilo.

„Půda je tu nacucaná železem,“ řekl Melman. „Většina rostlin si na to zvykla, ale čas od času se najde strom, který se nedokáže přizpůsobit. Natáhne do sebe železo, chvíli s ním bojuje, a nakonec se vzdá. Jehličí zhnědne a opadá a zvenku to pak vypadá, jako kdyby strom zrezivěl.“

Rozbalil mátový bonbón.

„Proto to jméno,“ dodal. „Rzy.“

Vložil si bonbón do úst a pustil se do výkladu, co znamená slovo Rzy v češtině a jaký by byl jeho správný překlad do němčiny.

Kláru napadlo, že se nemýlila, když si zdejší kraj představovala jako stroj složený z drobných součástek, z města, vesnice, dolů a zajateckých táborů; kovový mechanismus, kde je činnost jedné části závislá na činnosti částí ostatních.

Provázanost.

Nežili tu téměř žádní sedláci; muži byli zaměstnáni v železárnách a v dolech a během války začaly v továrnách pracovat i ženy. Někteří vesničané sice chovali dobytek a vlastnili kus pole, ale život většiny z nich byl zvláštním způsobem dvojaký, spojený s městem, kde získávali obživu, i s vesnicí, v níž se narodili.

Nebylo to tak od začátku; o tom, že Rzy bývaly tradiční vesnicí, svědčily vyklučené lesy, zarůstající pole a pastviny skryté v bodláčí. V polovině devatenáctého století však byla nedaleko vsi objevena železná ruda. Hospodářství si udrželo jen několik sedláků, ostatní se nechali přesvědčit o tom, že jim práce v dolech a továrnách zaručí snadnější živobytí.

„Prý za to může blesk,“ řekla jednou Klára Fuchsovi. „Udeřil do skály a obnažil železné podloží.“

Netušil, o čem mluví. Převyprávěla mu historku, kterou slyšela od správcové, a Fuchs se ušklíbl.

„Nesmysl. Stačilo podívat se na stromy nebo na trávu.“

Ukázal jí list, na kterém byla rezavá skvrna.

„Žádný blesk nebyl zapotřebí. Příroda sama vykřikovala, že je tu spousta rudy.“

Rozpřáhl ruce.

„Pojďte a dolujte!“ zvolal. „Naštěstí na tenhle křik nikdo z naší rodiny neopověděl.“

Byl pyšný na to, že žádný z jeho blízkých nepracoval v dolech.

Od chvíle, kdy ji Fuchs upozornil na rezavé skvrny v trávě, vnímala Klára přítomnost železa mnohem intenzivněji. Cítila ho ve vodě a ve vzduchu. Zajímalo ji, zda je také půda cítit po železe, a když nad tím uvažovala před Weissmannem, poradil jí, aby ochutnala.

„Mám polykat bláto?“

„A proč ne?“

Vzpomněla si na pohádku o železném Jindřichovi, jehož srdce svíraly tři kovové obruče, a pomyslela si, zda ji potká to samé, když bude pít zdejší vodu. Ta myšlenka ji rozesmutnila.

Přestože se lidé ve Rzech odtrhli od svých polí, vztahy, které mezi nimi byly, zůstaly neporušené, byla to pouta přecházející z otce na syna a vzniklá v době, kdy se jednotlivá pole osazovala mezními kameny a pozemky scelovaly díky sňatkům. Navzdory průmyslu tvořily Rzy jednolitý organismus, a ona neustále zůstávala na jeho okraji, napřahovala po něm ruce a nedokázala pochopit, že jeho hranice jsou nepropustné.

</section>
