---
contentType: prose
---

<section>

Mit zähem Willen

Dvořit se jí začal v březnu.

Krátkým dopisem pozval Kláru do biografu, a když ji po skončení promítání doprovázel domů, políbil ji. Neodtáhla se, takže se po chvíli odvážil uchopit prsty její zátylek a přitiskl k ní ústa s takovou silou, že ucítila jeho zuby.

![divider.png](./resources/divider_opt.png)

K rozhodnutí, že ji požádá o ruku, dospěl o dva roky později, na dovolené v Drážďanech. V hotelu na Lindenplatz strávili celý týden, chodili do galerií, několikrát byli v divadle a každý večer si v restauraci na Kirschallee dávali bílé víno a ústřice.

Nepochyboval o tom, že vhodnější ženu by nenašel.

Pocházela z dobře situované rodiny, byla inteligentní, vzdělaná a zdravá.

Kromě toho ji miloval.

Občas mu sice připadala náladová, a navíc tu bylo to její kouření. Byl však přesvědčený, že ji to dokáže odnaučit, všechno byla jen otázka času.

A pevné vůle, samozřejmě.

</section>
