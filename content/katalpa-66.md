---
contentType: prose
---

<section>

Dobrá rada

„Dal jsem mu meduňku a baldrián,“ řekl ras a špičkami prstů se dotkl Klářina nahého boku.

Před dvěma týdny začaly letní prázdniny. Leželi v jejím pokoji a nadcházející noc pomalu zbavovala místnost světla.

„Malke si myslí, že je to špicl,“ řekla Klára. „Prý ho poslal Laengenfelder.“

Weissmann se zamyslel, vybavil si Melmanovu bledou, strhanou tvář.

„Pochybuju,“ řekl. „Na to je příliš ubohý.“

Zasmála se a přitiskla se k němu tak prudce, že ucítil bolest ve slabinách.

![divider.png](./resources/divider_opt.png)

Ráno na cestě k železniční zastávce ji zastihl Fuchs.

„Viděl jsem u vás Weissmanna,“ řekl a srovnal s ní krok. „Co vám chtěl?“

Neodpověděla. Fuchs šel tak blízko, že se otíral o její rameno.

„Nemá dobrou pověst.“

„Napište o tom do Berlína,“ navrhla.

Nedal se odbýt.

„Měl každou ženu ze vsi.“

Cosi se v ní sevřelo. Fuchs těžce dýchal a rukou si přidržoval klobouk.

„Opustil svou manželku,“ řekl.

Klára v dálce zahlédla železniční stanici.

„Copak vám nezáleží na tom, co o vás lidé řeknou?“ zeptal se Fuchs.

Otočila se k němu.

„Nic jsem neudělala,“ odpověděla.

Oči mu zasvítily radostí nad tím, že ji přinutil vzít ho na vědomí.

</section>
