---
contentType: prose
---

<section>

Odchod

Před kanceláří vysídlovacího úřadu se táhla dlouhá fronta.

Klára přišla požádat o to, zda by mohla být vyhoštěna společně s Fuchsem, a když se po několika hodinách dostala dovnitř, napjatě pozorovala muže v šedém obleku, který se probíral svazkem hustě popsaných listin.

Když si nakonec urovnal brýle a pohlédl na ni, věděla, co přijde. Zaraženě jí oznámil, že nemá k dispozici žádné doklady o tom, že by kdy byla v Čechách.

„A proto, jak pochopíte,“ vysvětloval, „vám nemůžeme ani vystavit příkaz k transportu.“

Ukázala mu průkaz vydaný říšskými úřady. Sdělil, že je bezcenný, a když se zeptala, co by měla dělat, zamyslel se. Potom ztišil hlas a poradil jí, aby si sehnala jízdenku na vlak a odjela do Německa sama. Zatímco nad tím uvažovala, zvedl telefon a s někým krátce hovořil. Pak se podíval na hodinky a ke dveřím do chodby, odkud do kanceláře zaléhaly hlasy těch, kdo přišli po ní.

„Další možností je sňatek,“ řekl.

Pokud se stihne provdat za Němce, který na rozhodnutí o vysídlení teprve čeká, bude později vystěhována společně s ním.

„Znáte někoho takového?“ zeptal se.

„Ne,“ odpověděla.

„Nic jiného vám neporadím,“ pokrčil rameny.

Poděkovala mu a vyšla na chodbu. Před úřadem na ni čekal Fuchs, ale ona se před setkáním s ním potřebovala uklidnit. Zamířila na toaletu. Kabinka byla obsazená, pootevřenými dveřmi zahlédla podsaditou ženu uvelebenou na míse a zaníceně diskutující s přítelkyní, která se opírala o zárubeň a kouřila. Když vešla, ženy se na chvíli odmlčely. Pokývla jim, došla k oprýskanému umyvadlu a několikrát otočila kohoutkem. Voda netekla. Obrátila se k oknu, na jehož předprsni seděla hubená dívka, hryzala si nehty a zvědavě si ji prohlížela.

„Neteče,“ ušklíbla se, když zachytila Klářin pohled.

Klára přivřela oči. Postavila se vedle dívky a hlavu si opřela o sklo. Dívka se odtáhla, ale posléze si dodala odvahy, dotkla se Klářina obličeje, pečlivě prozkoumala slzu, která jí ulpěla na špičce prstu, a soucitně zašeptala: „Zlatíčko.“

![divider.png](./resources/divider_opt.png)

Rozhodnutí o vysídlení dostali všichni němečtí obyvatelé vesnice kromě ní. Zrušený pivovar ve městě se změnil ve sběrný tábor a každý den byly z nádraží vypravovány vlaky do Německa.

Fuchs se měl v táboře hlásit pátého července.

Během dní, které zbývaly do jeho odjezdu, vyprahl. V noci vycházel z domu a dotýkal se stromů v zahradě, a když byl Martin Levička na poli, líbal zdi statku nebo kladl tvář na roubení vyschlé studny v sadu a plakal.

„Už to nejsem já,“ řekl Kláře a ona věděla, že má pravdu.

Byl přetaven, udolán a vyprázdněn, zbyla z něj pouhá skořápka.

Pomáhala mu sbalit zavazadla. Naplnil stěží jeden kufr, kromě oblečení, gravírované tabatěrky, která patřila jeho dědečkovi, a několika knih, si s sebou nechtěl vzít nic dalšího.

![divider.png](./resources/divider_opt.png)

Poslední noc strávili ve výměnku, nad zpola snězenou večeří. Fuchsův strach prostoupil celou místnost.

„Na co myslíš?“ zeptala se ho, když vložil hlavu do dlaní.

„Na boží muka,“ řekl.

Vybavila si kamenný sloup stojící vysoko na kopci; v létě na ně padal stín dvou vzrostlých lip a v zimě byla tak hluboko pod sněhem, že jejich přítomnost prozrazoval pouze špičatý vrcholek litinového kříže.

Pohladila ho po ruce. Upřeně hleděl do kouta.

Otevřeným oknem proudil do pokoje svěží noční vzduch.

„Proč Weissmann?“ zeptal se pak tiše.

Neodpověděla hned.

„Byla jsem příliš sama,“ řekla po chvíli.

„V Německu jsem znala spoustu lidí, ale tady —“

Pokrčila rameny.

„Jako kdybych byla něčím nakažená. Nikoho jsem nezajímala. Připadala jsem si zbytečná.“

Zapálila si cigaretu.

„Zbytečná učitelka. Míň než vzduch.“

Odložila zápalku.

„Na Weissmannovi se mi líbilo, že je jiný než já. Z toho, co si o něm myslí druzí, si nic nedělal.“

Pohlédla na něj.

„Občas jsem dokonce měla pocit, že vidí pod povrch věcí. Že vidí víc než ostatní.“

Nevěděla, jestli jí porozuměl.

„Ztratila jsi ho,“ řekl. „Moc tě toho nenaučil.“

Zabolelo ji to a trochu se od něj odtáhla.

„Odpusť,“ řekl a stiskl její ruku pevněji.

Potom už o tom nemluvili.

![divider.png](./resources/divider_opt.png)

Odešel časně ráno.

Vyprovodila ho na okraj vsi. Na lesní cestě, kde před padesáti lety jeho matka poprvé spatřila nahý mužský klín a váhajíc mezi odporem a zvědavostí k sobě nechala přistoupit svého budoucího muže, neochotně odložil kufr a obrátil se k ní.

Klára si všimla, že se mu ve vlasech zachytila pavučina, zvedla ruku a sevřela lesklé vlákno mezi dvěma prsty.

</section>
