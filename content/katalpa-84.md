---
title: Rozhodnutí
contentType: prose
---

<section>

Na začátku prosince Kláře zatelefonoval otec a narážky, které trousil v předcházejících týdnech a které dodávaly jeho dopisům zlověstný podtón, konečně dostaly pevný tvar.

„Přijeď,“ řekl. „V Sudetech není bezpečno.“

„Jsem ve válce,“ odpověděla se smíchem. „O tom, jestli odjedu, rozhodují moji nadřízení.“

Karl Kolmann mlčel.

„Nevíš, co se děje?“ řekl pak.

Pečlivě vážil slova, ze strachu, že by někdo mohl jejich rozhovor zaslechnout. Klára stála v telefonní kabině na poště a roztržitě škrábala do dřevěného obložení nehtem.

„Slib mi, že přijedeš,“ naléhal. „Řekni třeba, že jsi nemocná.“

„Zkusím to.“

Zaslechla matčin hlas a představila si, jak rodiče stojí vedle sebe a dělí se o sluchátko.

„Ještě se ozvu,“ řekla.

„Určitě?“

„Ano.“

„Dobře. Abych byl upřímný, sám už jsem v té věci něco podnikl.“

Zalapala po dechu.

„Cože?“

„Volal jsem do Berlína, na ministerstvo. Chtěl jsem vědět, jestli by tě mohli přeložit zpátky do Hinterbergenu.“

Pevně sevřela sluchátko.

„Řekli mi, že si žádost musíš podat sama.“

Přivřela oči.

„Jsi tam?“

„Ano,“ odpověděla. „Zavolám ti.“

Zavěsila a zůstala stát v kabině. Sáhla do kapsy, chtěla si zapálit, ale všimla si cedule se zákazem. Usmála se na ženu sedící za přepážkou a vyšla ven.

Na oprýskané lavičce v parku strávila dvě hodiny úvahami nad tím, co jí říkal otec. Vykouřila osm cigaret, silných a páchnoucích, z tabáku, který jí dal Weissmann, a nakonec vstala a vrátila se na poštu, právě když úřednice zamykala hlavní vchod. Vymyslela si báchorku o nemocné sestře a žena ji pustila dovnitř.

„Pět minut,“ řekla s pohledem upřeným na hodinky. „Už jsem měla mít zavřeno.“

Klára nadiktovala spojovatelce číslo a po několika zazvoněních uslyšela otcův hlas.

„Nepřijedu,“ oznámila.

Otec se prudce nadechl.

„Nedovolili ti to?“

„Tak nějak.“

„Mluvila jsi s těmi správnými lidmi? Řekla jsi, že —“

Přerušila ho.

„Vlastně jsem nikam nevolala.“

Otec ještě chvíli mluvil, než si uvědomil obsah jejích slov. Pak se zarazil uprostřed věty.

„Všechno už jsem zařídil,“ hlesl. „Jízdenky do Švýcarska.“

„Mrzí mě to.“

„Netvrdím, že by to bylo natrvalo. Jen taková menší dovolená. Než se to přežene.“

„Tati,“ řekla tiše. „Já nechci odjet.“

„Ale proč — jak —“

Uslyšela zapraskání křesla a vybavila si jeho pracovnu, okna zatažená závěsy a kulaté těžítko na desce psacího stolu.

„Chci tady zůstat.“

Odkašlal si.

„Vím, že je to pro tebe těžké,“ řekl. „Ale není rozumné tam zůstávat, teď když —“

Nevyslovil to. Prohru si však připustil již dávno před tím, než pro svou rodinu zajistil únikovou cestu do Curychu, kde před lety studoval.

„Nejde to,“ zopakovala.

„Kláro.“

Připravila se na další boj.

„Přečti si noviny,“ řekl otec.

„Dobře,“ odpověděla překvapeně.

„Ale ne naše. Nějaké zahraniční.“

Neměla tušení, jak by se mohla dostat k zahraničním novinám.

„Možná pak změníš názor.“

Nepřestával doufat.

„Musím končit,“ řekla.

„Kláro —“

Obrnila se trpělivostí.

„Ano?“

„Nic.“

Na krátký okamžik si představila, že své rozhodnutí změní, sbalí si kufry a odjede. Než stihla otevřít ústa, spojovatelka je upozornila, že do konce hovoru zbývá poslední půlminuta. Vyplnili ji rozpačitým mlčením.

„Tak co sestra?“ zajímalo úřednici, když za Klárou zamykala dveře pošty.

„Už je na tom mnohem líp,“ řekla Klára.

Žena vsunula klíče do kabelky.

„A co jí je?“

Klára pokrčila rameny.

„To nikdo neví.“

Úřednice na ni udiveně pohlédla.

„Vymyslela jste si to, viďte,“ řekla.

„To bych nikdy neudělala,“ ohradila se Klára.

Došly na konec ulice. Žena se od ní s uraženým výrazem odpojila a Klára zamířila k nádraží.

![divider.png](./resources/divider_opt.png)

Neměla větší strach než všichni ostatní. Bylo to přirozené, protože každý den s sebou nesl nějakou změnu, mapy se přepisovaly stále dokola, Německo se smršťovalo. Zároveň však cítila určitou jistotu; třebaže ji vesničané nepustili mezi sebe, patřila k nim, vedrala se do jejich světa skulinou, kterou přehlédli. Mluvila k srdcím jejich dětí, pila vodu chutnající železem, a dokonce začínala rozumět místnímu nářečí.

Trápila se zprávami, které dostávala z domova, ale její prvotní reakcí nebyla touha po návratu, naopak, ještě silněji se přimkla k tomu, co měla, ke své práci a k žákům, k Weissmannovi a k Fuchsovi.

K sobě samé.

</section>
