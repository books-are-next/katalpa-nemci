---
contentType: prose
---

<section>

Jazyk

V březnu zaslechla Klára několik dětí mluvit česky.

Vyděsilo ji to. Právě se chystala na procházku, ale jakmile uslyšela češtinu, v rozpacích ustoupila do chodby a počkala, dokud děti neodejdou; teprve za týden se odhodlala navštívit jejich rodiče.

Rodiče Erny Röttingerové ji posadili k čistě vydrhnutému stolu a nabídli jí kávu. Bylo to přesně tak, jak se domnívala, Hugo Röttinger byl Němec, matka pocházela z české rodiny. Stejně jako Erna měla kulatou tvář a jasné oči, její němčina zněla měkce, a když Klára opatrně nadnesla příčinu své návštěvy, žena se začervenala.

„Nesmíte si myslet, že s dětmi mluvíme česky,“ řekla. „To jsme nikdy nedělali. Ale občas k nám přijedou rodiče a já je nedokážu přimět k tomu, aby na děti mluvili německy.“

„Dohlédneme na to, aby se to už neopakovalo,“ vložil se do hovoru tichým hlasem Hugo Röttinger.

Měl široká citlivá ústa a kouřil dýmku s krátkou troubelí.

„Mám povinnost takové věci hlídat,“ vysvětlovala Klára váhavě.

„Samozřejmě,“ souhlasil Ernin otec. „A můžete nám věřit, že pokud naše dcera mluvila česky, neudělala to úmyslně.“

Jeho žena přikývla a Klára si všimla, že manžel jí stiskl ruku. Když ji Ernina matka vyprovázela, v setmělé síni se dotkla Klářiny paže.

„Neřeknete to inspektoru Malkemu, viďte?“ ujišťovala se.

Rodičům Erwina a Rudiho Paulusových patřil velký statek s řadou kamenných stájí. Měli dva psy přivázané na řetězu zapuštěném do zdi chléva. Rozštěkali se, když Klára vstoupila do dvora. Oskar Paulus, ramenatý a zachmuřený muž, vyhlédl ze dveří a okřikl je. Kuchyně, kam Kláru zavedl, byla prostorná a vyhřátá, v kamnech praskal oheň a z několika kastrolů vycházela pára.

Paulusova žena, stojící u plotny, si otřela ruce do zástěry.

„Zůstanete na oběd?“

Než Klára stihla odpovědět, Paulus ji zatlačil do židle a postavil před ni talíř.

Obědvali v tichu. Hospodář se před jídlem krátce pomodlil a jeho žena pak rozlila hustou polévku.

„Vybrala jste si špatný den,“ usmála se na Kláru. „Kdybyste přišla zítra, dostala byste maso.“

Když dojedli, Paulusovy děti se rozprchly a on sám se posadil vedle Kláry.

„Povídejte,“ řekl.

Na stole se objevila lahev borovičky. Rozlil ji do tří skleniček.

„Jste tu kvůli harantům,“ usoudil a napil se.

Klára se ošila.

„Totiž —“

„Co provedli?“

Postřehla, že sevřel ruku v pěst.

„Já —“

Zatímco na ni Oskar Paulus zvědavě hleděl, jeho žena vyprázdnila svou skleničku a začala se věnovat nádobí.

„Slyšela jsem je mluvit česky,“ prozradila Klára a zadívala se na něj.

Napětí v Paulusově tváři povolilo. Rozesmál se.

„A to je všechno?“

Z koutku očí mu vyrazily slzy. Otřel je hřbetem ruky a zakřičel na svou ženu něco, čemu Klára nerozuměla.

„Na to se musíme napít!“ zvolal rozjařeně a znovu naplnil skleničky. „A já jsem se bál, co z toho bude!“

Napil se.

„Taková hovadina,“ řekl.

Klára se pokusila o úsměv.

„Musím to hlídat.“

„Ovšem, ovšem,“ kýval hlavou Paulus a opět se rozchechtal. „Nás kdysi honili proto, že jsme zapálili stoh. A vy teď naháníte fakany kvůli tomu, že utrousili pár českých slov?“

Položil hlavu na stůl a ramena se mu otřásala smíchem. Klára zabloudila očima k jeho ženě, stála u škopku s mokrým kastrolem v ruce a usmívala se stejně pobaveně jako její muž. Když se Paulus dosytosti vysmál, zvážněl. Zatlačil do lahve s kořalkou korkovou zátku a odsunul ji na okraj stolu.

„No, Fräulein Kolmann,“ řekl, „nevím, kde to naši kluci mohli pochytit. U nás nikdo česky nemluví.“

Podíval se na manželku.

„Ve vesnici je spousta spratků ze smíšených manželství. Možná byste měla hledat tam.“

Vstala a poděkovala za oběd. Doprovodil ji ke dveřím.

„Měla byste víc jíst,“ řekl místo pozdravu. „Je slyšet, jak vám chrastí kosti.“

Jeho statek opouštěla s tvářemi planoucími hanbou.

Hanna Weissmannová bydlela jen se svým otcem. Žili na okraji vsi, v domě, který sousedil s opuštěnou zámeckou zahradou. Dřevěná vrátka do dvora byla zamčená a okenní tabulky pokrývala špína. Klára se postavila na špičky a nahlédla přes plot. Nad dvorkem se vznášel neurčitý pach spáleniny.

Zkusila zavolat Weissmannovo jméno. Odpověděl jí pouze malý strakatý pes, uvázaný u boudy. Obrátila se k odchodu. Z představy, že bude muset Weissmanna navštívit ještě jednou, se jí sevřel žaludek.

Když došla ke škole, udivilo ji, že je odemčená; byla si jistá tím, že za sebou při odchodu zamykala. Pomalu vystoupala do patra a zjistila, že za katedrou v její třídě stojí Fuchs. Listoval zápisníkem, který nechala ležet na stole.

„Navštěvujete rodiče,“ řekl, když si jí všiml. „Máte nějaké potíže?“

Zavrtěla hlavou. Byla unavená a nechtěla se s ním hádat.

„Nezapomeňte, že se na mě můžete kdykoliv obrátit,“ řekl.

Její zápisník stále nepouštěl z ruky. Udělala několik kroků a natáhla se pro něj.

„Jak říkám, rád vám pomůžu,“ opakoval.

Ustoupila, aby mohl projít.

„Nechci, abyste chodil do mé třídy, když tady nejsem,“ řekla, když došel ke dveřím.

Otočil se a chvíli na ni hleděl. Potom pokrčil rameny a tiše za sebou zavřel.

Po jeho odchodu se posadila za katedru a zapálila si cigaretu; v ústech stále ještě cítila chuť Paulusovy borovičky.

</section>
