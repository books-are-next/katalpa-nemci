---
title: Síť slov
contentType: prose
---

<section>

Fuchs byl dlouhou dobu přesvědčený o tom, že podoba krajiny se nezmění.

Teprve na konci první poválečné zimy zjistil, jak moc se spletl. Vesnice se před jeho očima otevřela jako neznámá kniha, kaleidoskop těžko rozluštitelných hlasů a tváří. Nikdy si nepomyslel, že dokáže být tak nostalgický; na místě, kde vyrůstal, trpěl steskem po domově.

Byly to nenápadné a pomalé změny, ale o to palčivěji se ho dotýkaly. Přestože ve Rzech dosud žil dostatek lidí, které znal, sílil v něm pocit, že se ocitl na nepřátelském území, byl vykořeněný a skleslý a domníval se, že se ztrátou statku a učitelského místa ztratil také část sebe. S morbidní fascinací procházel domy, které zůstaly opuštěny. Přitahovaný pachem plesniviny, jíž začínaly být cítit i jeho vlastní vzpomínky, stával na provlhlých podlahách, díval se na sníh, který dovnitř navál rozbitými okny, a představoval si, jak to, co vtíravými prsty začal mráz, dokončí na jaře kořeny divoké trávy.

Ze svých výprav se vracel s očima planoucíma horečkou. Klára se k němu přibližovala jen váhavě a Fuchs se od ní čas od času nechával obejmout, plakal jí na rameni a ona ho konejšila; tiše šeptala jazykem jeho rodičů, jeho vlastním jazykem, němčinou, jejíž souhlásky připomínaly šelest padajícího listí.

Nakonec upadl do letargie a jednoho dne odmítl vstát. Se zavřenýma očima a pokrývkou přitaženou k bradě ležel na dřevěné lavici, bez dechu, jako by byl mrtvý, s vlasy přilepenými k čelu.

Klára nad ním chvíli bezradně stála. Když pak pozdě večer přišla ze statku, zjistila, že Fuchs stále leží. Odmítl večeři; najedla se tedy sama a při jídle ho pozorovala. Po večeři vyšla na zápraží, zapálila si cigaretu a rozladěně si prohlížela sněhové závěje na cestě. Potom se vrátila dovnitř, stáhla knot petrolejky a postavila ji na okno vedle Fuchsova lůžka.

„Pohádka o čertovi a Káče,“ řekla.

![divider.png](./resources/divider_opt.png)

Vyprávěla mu každý den. Navzdory své melancholii byl Fuchs posléze donucen vstát, ale sotva si odbyl práci na statku, znovu zamířil k lůžku, natáhl se a zavřel oči.

Kláře, která u něj sedávala a potlačovala rozmrzelost, řekl jediná dvě slova:

„Chci umřít.“

Trvalo to celý měsíc. Za tu dobu mu Klára odvyprávěla všechny pohádky, na které si vzpomněla.

Vyprávěla mu o žabím králi a o železném Janovi, o vlku a neposlušných kůzlátkách, o Jednoočce, Dvojočce a Tříočce. O červených střevíčcích a o husopasce („Tu znám,“ ušklíbl se Fuchs a dal tak najevo, že poslouchá). S úsilím, o kterém netušila, že ho bude schopna, vydolovala z paměti Hauffovy pohádky o hospodě ve Špesartu. Vyprávěla o statečném cínovém vojáčkovi, o princezně na hrášku a o Všudybylovi, v bajce o lišce a sýru promlouvala hlasem vrány a při vyprávění o kočce, myši a slonu mňoukala jako kočka.

Nakonec, když jí došly síly, a poté, co odvyprávěla všechna Enšpíglova dobrodružství, se pustila do vyprávění románů, které přečetla společně s Anneliese.

O krásné Olivii a o strašidle z Bílé věže.

O zachráněné ctnosti.

O věrné lásce.

V proudu slov, který jí vycházel z úst, začal Fuchs pomalu ožívat. Klára si všimla, že jí čím dál častěji visí očima na rtech. Povzbudilo ji to a další příběhy vyprávěla s větší chutí.

O tajemném hradě a o černém kavalírovi.

O náměsíčné panně.

O strašlivé sudbě a o přátelství, které všechno překonává.

</section>
