---
title: Rozpouštění
contentType: prose
---

<section>

Hřbitov ve Rzech pocházel z počátku devatenáctého století.

Na jeho okraji stála malá kaple s bíle omítnutou márnicí a uprostřed čněl kříž z tmavého dřeva; na jaře pod ním kvetly narcisy a v létě stračky.

Obvyklá sbírka náhrobních kamenů byla pečlivě udržovaná, hroby vypleté a obrubníky bez prasklin.

Ležela tu Heidemarie Scheidttová, která v roce 1863 zemřela na souchotiny, a vedle ní spočíval Walter Lüdtke, příštipkář, jenž si při práci přivodil otravu krve a roku 1896 ho udolala horečka. O dva roky později sem Fuchsova matka pohřbila svého prvorozeného syna a v roce 1932 do vlhké hlíny ulehla sama.

Byly tu ostatky Johanna Münzberga, kočího, kterého v roce 1912 zabil kůň, i ostatky Angely Kellerové, která zemřela v osmadevadesáti letech a ještě tři dny po smrti si zachovala růžové tváře a pod bílými víčky zářivé oči.

Byla tu pochována rodina Diehlova, Vaerstova a Lupischkova a v malé dřevěné truhle u hřbitovní zdi se rozkládaly spálené Melmanovy kosti.

Poslem zkázy se stal pískovcový anděl, klečící s tváří v dlaních nad hrobem Ignáce a Hildy Beckových. Pocházel z roku 1905 a na hrob svých rodičů ho nechala umístit dcera Anna, která v Tichém Brodě učila hru na klavír.

Trhliny nad andělovým pravým křídlem si poprvé všimla v roce 1910, a značně ji to rozladilo. Kdosi jí poradil, aby sotva znatelnou prasklinu zamazala sádrou; od té doby se s malou sklenicí sádry, dřevěnou špachtlí a v bílých rukavičkách vydávala do Rzů, kde na soše truchlícího anděla prováděla nezbytnou opravu.

Naposledy se na hřbitově objevila na podzim ve čtyřiačtyřicátém roce. Opírajíc se o hůl zamířila k důvěrně známému hrobu, do ohybu andělského křídla nanesla slabou vrstvu sádry a večerním vlakem se vrátila do Tichého Brodu. Osm měsíců nato zemřela, hlavu položenou na rameni své sousedky. Seděly v tělocvičně, do níž byla před deportací shromážděna většina tichobrodských Němců.

Od konce války nasávala socha na hrobě Beckových vodu. Nepřijímala ji ústy, ale štěrbinou nad křídlem. Na podzim roku 1945 byl anděl nacucaný jako houba a během prvního velkého mrazu jeho křídlo povolilo, odlomilo se od zbytku sochy a těsně nad ránem dopadlo na zem.

O něco později začala litinová zábradlíčka podél hrobů rezivět, obrubníky se rozestoupily a vázy a zavařovací sklenice, do nichž se v létě dávaly květiny, pukly mrazem.

Listí, které z hrobů nikdo neodstraňoval, tlelo.

Plevel zadusil okrasné květiny a začal prorůstat cestičkami.

Vysoká tráva zakryla jména na náhrobcích.

Dlouhé kořeny kopřiv prorostly k srdcím německých nebožtíků a anděl rodiny Beckových se rozdrobil na malé kousky.

![divider.png](./resources/divider_opt.png)

Klára hřbitov navštívila krátce poté, co pískovcový anděl ztratil křídlo. Se zapálenou cigaretou procházela mezi řadami hrobů. Mrtví byli odsunuti do pozadí, nebyl tu nikdo, kdo by opatroval místa jejich posledního odpočinku. Pozůstalí, kteří o hroby pečovali, byli vysídleni, uprchli nebo se rozptýlili po okolních vesnicích.

Také hrob Fuchsovy matky byl zanedbaný. V mramoru zešedlém špínou spatřila Klára odraz Fuchsova zoufalství. Dotkla se studeného náhrobku; bylo to, jako by nahlédla do Fuchsovy unavené duše.

</section>
