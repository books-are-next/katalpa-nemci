---
title: "Krevety a\_vypůjčený smoking"
contentType: prose
---

<section>

Pozvánku na Kolmannův silvestrovský večírek dostal o týden později.

Napadlo ho, zda v tom má prsty Klára, která se mu chce odvděčit, a pak začal shánět vhodný oděv. V půjčovně nakonec našel všechno, co potřeboval, včetně stříbrných hodinek a čerstvé květiny, která byla zasunuta v malém pouzdérku naplněném vodou, jež mu prodavačka upevnila do klopy.

Karl Kolmann a jeho manželka — Ursula? Gertrude? — byl tak nervózní, že si nemohl vybavit její jméno — v hale vítali příchozí. Horst podal Kolmannově ženě kytici, z níž na zahradě strhal hedvábný papír, a od číšníka v bílém fraku si vzal sklenici šampaňského. Teprve potom si uvědomil, že se mu podařilo vynechat šatnu; stál v rozlehlém salónu a na sobě měl vlněný kabát, šálu a cylindr. Zaťal zuby, obrátil do sebe šampaňské, a když ho bublinky zašimraly v nose, zatajil dech (nesmí kýchnout!); nato se vydal hledat šatnu.

Kolmannovu dceru zahlédl stát u dveří. Měla na sobě šaty pokryté něčím třpytivým, a jakmile si ho všimla, usmála se a zamířila k němu.

„Není vám horko?“ zeptala se.

Postupně mu odebrala svršky, nechala ho uprostřed místnosti s prázdnou skleničkou v ruce a zmizela. Když se za okamžik znovu objevila, nesla v rukou láhev se šampaňským.

„Tak,“ řekla a naplnila mu sklenku.

Připili si a ona vklouzla do davu lidí, takže opět osaměl. Brzy si všiml několika kolegů z kanceláře, krátce se s nimi pozdravil, ale protože se nedokázal soustředit na jejich hovor, odpojil se od nich a prohlížel si Kolmannovou knihovnu. Občas kradmo pohlédl na hodinky, a právě když uvažoval nad tím, jestli by bylo nezdvořilé, kdyby odešel před půlnocí, položil mu Karl Kolmann ruku na rameno a zeptal se ho, jak se baví. Neodvážil se přiznat, jak příšerně se nudí, sešklebil tedy ústa do přiměřeně nadšeného úsměvu.

V půl dvanácté se dopustil fatální chyby: rozhodl se ochutnat krevety. Vcelku šikovně se mu podařilo dopravit na malý talířek čtyři růžové kousky, majonézu a kolečko citrónu. Při pohledu zblízka si všiml, že krevety mají korálkově černé oči a jemné vousky; přesto se jedné z nich zmocnil a vložil si ji do úst. Chutnala bezvýrazně. V rychlém sledu vyloupal a spolykal i ty zbývající, a vzápětí se ho zmocnil pocit, že mu některá z nich uvízla v krku. Nalil si sklenici vody a hltavě ji vypil. Většina lidí se mezitím stáhla doprostřed místnosti. Nepomohla ani druhá sklenice, a tak se ve chvíli, kdy orchestr zahrál tuš a ke stropu vylétly první barevné balónky, začal prodírat ke dveřím.

Vyzvracel se mezi keři rododendronů.

Deset minut po půlnoci, 1. ledna roku 1937, ho na zahradě našla Klára Kolmannová; ve vlasech měl zapletené konfety a rozpačitě si otíral potřísněný smoking.

![divider.png](./resources/divider_opt.png)

Odvedla ho do svého pokoje, a zatímco si v koupelně čistil šaty, posadila se k oknu a zapálila si cigaretu. Když pak opustil koupelnu, zahlédla ve skle jeho odraz a vzpomněla si na Reinera Hahna, jehož obličej vídala v okně vlaku celých pět let.

„Myslela jsem, že nikdy nepřestanete zvracet,“ zasmála se.

Horst netušil, co může být na jeho zažívacích potížích tak zábavného, a když si všiml, že si špatně omyl klopy, rozhodl se posbírat zbytky své důstojnosti.

„Asi bych měl jít,“ řekl a vzal za kliku.

![divider.png](./resources/divider_opt.png)

Když Horst po Novém roce přišel do práce, uvědomil si, že v Kolmannově vile zapomněl cylindr.

Naštěstí mu ho Karl Kolmann se shovívavým výrazem ve tváři přinesl.

„Klára věděla, že patří vám.“

Zbledl. Kolmann mu stiskl paži.

„Nic si z toho nedělejte. Nejste jediný, kdo u nás něco nechal.“

Jeho však trápilo především to, že na stuze všité do dna cylindru byla uvedena adresa půjčovny. Bylo to tedy mnohem horší, než se domníval — nejenže se mu udělalo nevolno a ona ho přistihla, teď dokonce věděla, že neměl ani svůj vlastní oblek. Jediné, co ho utěšovalo, byla skutečnost, že pouzdérko s květinou, které měl připevněné v náprsní kapse, navzdory jeho očekávání neprasklo.

Přece jen se mohl na něco spolehnout.

</section>
