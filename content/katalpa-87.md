---
contentType: prose
---

<section>

Sadba

Fuchs znal historii každého stromu ve svém sadě.

Kasselské renety s kmeny pokrytými lišejníkem před půl stoletím zasadil jeho dědeček Otto Hermann. Navzdory pečlivému prořezávání neplodily a Fuchs si je nechával z nostalgie. Grávštýnská jablka a jonatány zasadil Fuchsův otec. Měly dostatečně prosvětlené koruny, na jaře byly obtěžkané záplavou květů a na podzim dávaly plody s třpytivou zlatočervenou slupkou.

Fuchs o jabloně pečoval, odřezával suché výhony, zaštipoval větve a rány v kmenech zaceloval štěpařským voskem. Proměna květů v plody ho fascinovala, hrdě si prohlížel větve, skloněné pod tíhou sladké úrody a podepřené dřevěnými trámky; jablka trhal ve chvíli, kdy dosáhla nejvyššího stupně zralosti, a těsně před tím, než začala hnít.

Kořalku ho naučil pálit dědeček, který celý postup odkoukal od svého zetě. Melman kdysi Fuchsovi vyprávěl o vitrážích ve svých oknech. Svěřil se, že kdykoliv ho přepadl žal, přitiskl oko ke čtverečku skla a nechal ulici pod sebou zalít barvou. Fuchse napadlo, že pálenka pro něj představuje to samé, co pro Melmana vitráže; když se napil, cítil se spolehlivě oddělený od vnějšího světa, stál za svým vlastním oknem.

Teď byl Melman mrtvý a Fuchs se sadem procházel sám; jabloně ještě spaly, pupeny ukrývající budoucí květy a listoví sotva patrné. Míza se zatím držela hluboko uvnitř kmenů; pod tmavou kůrou dýchaly jabloně tiše a odevzdaně.

Fuchs se zastavil u jabloně s větvemi obrostlými mechem. Kdysi ji zasadil jeho otec a plodit přestala už před lety. Měla vysokou, rozložitou korunu a občas v jejím kmeni hnízdili ptáci. Fuchs zvedl ruku a lehce se stromu dotkl špičkou prstů. Uvědomil si, že žádnou z jabloní nesázel on sám, a pocítil takový smutek, až se zajíkl; s hořkostí si pomyslel, že sklízí, aniž zasel. Potřásl hlavou a s nitrem dosud zjitřeným se zaposlouchal do ticha jarního podvečera; z melancholického zadumání ho vytrhl teprve zvuk dělostřelecké palby připomínající hřmění.

![divider.png](./resources/divider_opt.png)

Šestnáctého dubna zaslechla Klára vzdálené dunění poprvé.

Vyšla na náves a vmísila se do hloučku lidí napjatě hledících k obzoru.

„Rusové,“ řekl někdo a Klára pochopila, že nastal konec časů, na které byla zvyklá.

Obrátila se a vrátila do školy. V chodbě se jí sevřel žaludek, takže se musela opřít o stěnu a na okamžik zavřít oči.

O dva dny později se ve škole zastavil inspektor Paetzke s příkazem ukončit výuku.

![divider.png](./resources/divider_opt.png)

Žáci v její i Fuchsově třídě ubývali od počátku března. Po zavření dolů se mnoho rodin ve vsi pustilo do zemědělství, a protože velká část mužů byla povolána do armády, na jejich místo nastoupily děti; pomáhaly obdělávat pole a společně s ženami se dělily o práci na statku.

Klára věděla, že s podobnými těžkostmi se potýkají také ostatní učitelé; v některých vesnicích byly školy zavřené od konce ledna. Bylo jen otázkou času, kdy bude uzavřena škola ve Rzech, a přestože to Klára čekala, zaskočilo ji, když Paetzke oznámil, že ten den právě nastal.

„Jde o dočasné opatření,“ řekl a podal jí poslední ze svých oběžníků, s černě vytištěnou hlavičkou a úhledným podpisem.

Odpoledne se vydala za Fuchsem. Našla ho v sadu, zarputile se ryl v hlíně a snažil se do mělké jámy vsadit nízký strom.

Všimla si, že má oteklé oči a zarudlý nos; plakal.

„Byl jsem učitel,“ řekl a zasypával kořeny mladého stromku zemí. „Teď nejsem nic.“

Odvedla ho do kuchyně. Netajil se s tím, že má v úmyslu se opít, a ona mu v tom nechtěla bránit. K odchodu se zvedla, až když se začal utápět v sebelítosti; cítila se stejně jako on, vyděšená a nejistá, ale neměla chuť to slyšet z jeho úst.

Když se vrátila do školy, zastavila se v prázdné třídě, uchopila oběžník povalující se na katedře a začala ho trhat na malé kousky.

![divider.png](./resources/divider_opt.png)

Dělostřelecká palba byla slyšet každý den k ránu a v podvečer. Německé velení sídlící v Tichém Brodě se rozhodlo kolem města a přilehlých vesnic vyhloubit zákopy a muži, kteří zůstali ve vsi, se několik dní s lopatami brodili blátem.

Klára se několikrát bez úspěchu pokusila zatelefonovat do Hinterbergenu. Poprvé jí spojovatelka oznámila, že telefon nikdo nezvedá, podruhé se dozvěděla, že telefonní stanice byla odpojena. Oněměla se sluchátkem v ruce, zaražena představou prázdného domu a rodičů kdesi na cestách; do poslední chvíle nevěřila tomu, že z vily v Altenhöfferallee odejdou.

Zamyšleně vyšla na ulici a chvíli pozorovala muže, který na stěně oprýskaného domu obtahoval červenou šipku ukazující k veřejnému krytu. Přestože ulice Tichého Brodu vypadaly stejně jako v jiné dny, připadalo jí, že vydechují úzkost, průjezdy přetékaly nábytkem chvatně mizejících obyvatel a okna byla zaslepená tmavou lepenkou.

Její život se naplnil čekáním, záchvaty vzrušení a neklidu se střídaly s pocitem otupění. Fuchs, jenž ji zásoboval čerstvými zprávami z rozhlasu, vypadal stále sklesleji.

„Prohráli jsme,“ řekl, když se dozvěděl o dalším bombardování Drážďan.

Klára, uvíznuvší ve vesnici sevřené z obou stran horami, měla pocit, že se ocitla na konci světa. Strach se podobal vlně nesoucí každého jiným směrem a nebylo možné jej sdílet, odděloval ji od Fuchse i od Weissmanna.

</section>
