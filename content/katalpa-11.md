---
contentType: prose
---

<section>

Gertrude

Znovu sedíme naproti sobě, tentokrát bez Gertrude.

Babička má na sobě noční košili zavázanou pod krkem, já džíny a svetr. Dorotku jsem nechala v recepci. Přinesla jsem s sebou otcovu fotografii, ale když ji staré ženě ukážu, nepozná ho. Odložím snímek na noční stolek, kde stojí umělohmotný kelímek s vodou a talířek s oplatkami.

Mlčíme.

Babička si mě prohlíží a její oči jsou očima rozumně uvažujícího člověka; jakmile se do nich však zadívám pozorněji, narazím na neprostupnou stěnu.

Cítím lítost, mrzí mě, že jsme se nepoznaly dřív.

„Ty jsi tady už byla,“ prolomí nečekaně ticho.

„Ano,“ odpovím překvapeně. „Včera, s vaší dcerou Gertrude.“

Stará žena spokojeně přikývne. Zavře oči a já se vyděsím, že se opět chystá ponořit do spánku. Usilovně si přeju, aby zůstala ještě chvíli bdělá, proto se zdvihnu a dotknu její ruky.

„Vzpomínáte si na svého syna?“ zeptám se. „Na Konrada?“

Otevře oči.

„Jak bych na něj mohla zapomenout?“ ohradí se.

„Konrad je můj otec,“ řeknu.

Srdce mi prudce buší, zdráhám se uvěřit tomu, že se babičce na chvíli vrátilo jasné vědomí. Pohladím ji. Znovu zavře oči a hlavou si v polštáři vyhloubí důlek. Vrátím se do křesla a promnu si šíji. Čím déle stařenka spí, tím méně času mi zbývá na rozhovor. Nadechnu se a vstanu. V mezeře mezi postelí a stěnou zahlédnu balíky s plenami. Ucítím bodnutí na hrudi a udělám několik kroků; můj pohyb starou ženu vzbudí, takže se posadí na posteli a zamžourá na mě.

„Erichu?“ řekne.

Přistoupím k ní. Stejně jako včera má vlasy sepnuté dětskou sponkou. Zamyšleně si mě prohlíží, pokouší se spojit můj obličej s nějakým jménem ze své minulosti.

„Musím jít,“ řeknu. Nakloním se k ní chci ji políbit na čelo. Vyděsí se, a tak rychle ustoupím. Ode dveří jí zamávám.

„Erichu?“ opakuje plačtivě hlasem staré umíněné ženy.

![divider.png](./resources/divider_opt.png)

„Přišla jsem se rozloučit,“ řeknu Gertrude. „Dneska odjíždím.“

Renault se spuštěným motorem jsem nechala stát na okraji silnice; z dětské sedačky se ozývá Dorotka. Gertrude vypadá zaraženě, skoro se zdá, že mého odjezdu lituje.

„Chtěla bych vám něco ukázat,“ řekne. „Pokud příliš nespěcháte.“

Dojdu k vozu a vypnu motor, pak vezmu Dorotku do náruče a vrátím se ke Gertrude. Vejdeme do jejího domu, nezamíříme však do kuchyně, ale nahoru do patra. Na schodech leží vlněný běhoun a na zdech visí vkusně zarámované reprodukce. Dům je elegantní a studený; zajímalo by mě, jestli byl takový i v době, kdy tu žila babička Rissmannová.

Gertrude otevře jedny z několika dveří ústících do chodby.

„To byl matčin pokoj,“ řekne.

Vstoupím.

Pokoj je vymalovaný bíle, vysoké okno vede do zahrady. Podlaha je dřevěná, zčásti zakrytá kobercem. U jedné stěny stojí lůžko s květinovým přehozem, naproti němu velký psací stůl a knihovna.

Gertrude ukáže na psací stůl.

„Tady se matka připravovala na vyučování. A potom, když byla v důchodu, tu doučovala němčinu a dějepis.“

Položím ruku na desku stolu; je teplá, ohřátá odpoledním sluncem. Zeptám se Gertrude, jestli je to stůl, u kterého babička Rissmannová chystala balíčky, které pak posílala mému otci. Gertrude se zasměje a přikývne.

„Strašně jsme mu ty balíčky záviděly,“ přizná. „Pokaždé když je matka připravovala, musela koupit nějaké sladkosti i nám, jinak bychom si s Johannou připadaly ošizené.“

Postaví se vedle mě. Ucítím její parfém.

„Jaká byla?“ zeptám se.

Gertrude chvíli přemýšlí.

„Hodně se smála“ řekne pak. „A hodně kouřila.“

O lampičku na psacím stole se opírá malá dřevěná loutka. Vezmu ji do ruky.

„Nechte si ji,“ řekne Gertrude.

„Můžu?“

Ušklíbne se.

„Ale neříkejte o tom Johanně.“

Zasunu loutku do tašky a podívám se na hodinky. Cestu mám pečlivě naplánovanou; v noci bych měla dojet do Bruselu, kde jsem si telefonicky rezervovala pokoj. Otočím se ke Gertrude. Má napjatou tvář, pozoruje mě. Do mysli se mi otiskne vzorek její blůzy, drobné kytičky uspořádané do kruhů, konzervativní a úctyhodné, samé tlumené barvy, béžová, světle hnědá a bílá. Roztřesu se a v podpaží mi vyrazí pot. Znovu sáhnu do tašky a vylovím loutku, kterou mi Gertrude dala.

„Nechci ji.“

Gertrude vrátí loutku na stůl. Má popraskané rty a oranžovou rtěnku; nechápu, že jsem si jejího přehnaného líčení nevšimla už dřív. Mám chuť jí to říct, zasmát se tomu, jak je stará a opuštěná, ve studeném domě, s matkou odloženou v ústavu. Místo toho se rozvzlykám a uvědomím si, že vůbec nejde o ni, ale o mě a o mého otce, o trpkost, kterou nám s bratry předal a kterou zakoušel pokaždé, když jeho matka poslala z Německa balíček.

Gertrude je v rozpacích, udělá několik nerozhodných kroků, a nakonec mi položí ruku na rameno. Nemohu přestat plakat, zbavuju se všeho, co jsem nestihla vydat při otcově pohřbu; lítosti, pocitu křivdy i vzteku. Mrzí mě, že jsem nepřijela dřív, v době, kdy babička Rissmannová byla ještě zdravá, a nemůžu jí odpustit, že z toho vyšla tak snadno, zbavila se paměti i zodpovědnosti.

Musím se vysmrkat, ale nemám kapesník; opírám si kňourající Dorotku o bok a přehrabuju se v tašce. Potom si všimnu, že Gertrude mi podává svůj kapesník, pečlivě složený, úhledný jako všechno ostatní v jejím domě. Natáhnu po něm ruku a vyčistím si nos; když kapesník vracím Gertrude, pochopím, že nejde o pitomé kšírky, které jsem našla v pražském bytě, ale o něco úplně jiného.

Opravdu babička opustila mého otce?

Konradovi byly tři měsíce, když ho nechala u Mahlerových a odjela do Německa.

„Proč se pro něj nevrátila?“ zeptám se Gertrude a v jejích očích zahlédnu úlek; vetřela jsem se do jejího domu, zvědavá, ale dosud jen bezpečně, zdvořile, mluvila jsem o balíčcích, které nám babička posílala, a vyprávěla jsem o Dorotčině kyčelní vadě. Nejméně dvakrát jsem se omluvila za to, že jsme je nepozvali na otcův pohřeb. A náhle se vytasím s takovou věcí, hovor o starých rodinných záležitostech by měl mít jasně daná pravidla, a hovor o opouštěných dětech by měl být zakázaný docela; vpadla jsem do domácnosti Rissmannových znenadání a nevím, čemu je třeba se vyhnout, neznám rodinná tabu, z Gertrudina výrazu však poznám, že Konrad Mahler je jedním z nich.

Gertrude obejde psací stůl a posadí se. Nespouští ze mě oči a já se musím ovládnout, abych jí neprozradila, jaké peklo jsme s otcem zažívali kvůli tomu, že ho opustila matka, ta samá žena, která v Německu vychovala další dvě děti.

„Nevím všechno,“ řekne.

Vytáhne krabičku cigaret a sundá z ní celofánový obal. Kvůli Dorotce si nezapálí, přeju jí to, alespoň zlomek trýzně. Zároveň se cítím provinile, Gertrude za nic nemůže, nevybrala si svou matku a od chvíle, kdy jsem přijela, se ke mně chová slušně, vzala mě za babičkou a nabídla mi broskvový koláč.

Gertrude rozdrobí cigaretu, tabák se vysype na desku stolu. Promne ho v prstech a přičichne k nim, lačně a zhluboka, pak se na mě podívá.

</section>
