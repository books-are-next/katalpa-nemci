---
title: Konzultace
contentType: prose
---

<section>

Emil Weissmann byl pečlivý.

Dokázal šít jemným chirurgickým stehem a napravovat polámané kosti, roztříštěné zobáky a vypadané zuby, takže každé z jeho zvířat působilo, jako by bylo skoleno na vrcholu sil. Vycpával všechny druhy ptáků a savců a nechyběly mu ani zkušenosti s vycpáváním ryb a plazů. Pro vyplnění tělních dutin používal směsi, které si sám míchal ze slámy, písku a sušených rostlin. K rostlinám měl Weissmann vztah ryze účelový a intuitivní, sbíral je za kuropění nebo v noci, když byl měsíc v úplňku a stál mu přímo nad hlavou. Věděl, jak většina bylin chutná a jak se vhodným zpracováním mohou jejich účinky násobit; obvykle je zkoušel sám na sobě a několikrát se přiotrávil, když rozkousal rostlinu, která byla jedovatá.

Weissmann byl jedináček, matka mu zemřela krátce po porodu. Přestože absolvoval čtyři třídy obecné školy, nikdy se nenaučil číst a psát. Byl málomluvný a samotářský. Když ve dvanácti letech začal uvažovat o řemeslu, které by se mu líbilo, otec mu řekl, že se narodil jako ras, a on neprotestoval. Naučil se stahovat zvířata, oddělovat maso od kostí a vydělávat kůže. Neštítil se vnitřností napadených červy ani cucků ztuhlé krve, vypadávajících z cév dlouho mrtvých zvířat.

Když bylo Weissmannovi sedmnáct let, jeho otec se nakazil snětí a zemřel.

Rok poté se Emil Weissmann oženil, vzal si švadlenu z města, mírnou a klidnou ženu, která mu porodila tři děti.

Zvířata začal Weissmann preparovat v roce 1910, když byl v lese nedaleko Rzů zastřelen dvanácterák a šťastný lovec se přišel Weissmanna zeptat, jestli by dokázal z jelení hlavy a paroží vytvořit trofej. Weissmann, kterého otec naučil pouze základům vycpavačství, musel odmítnout. Jakmile si však spočítal, o kolik peněz tím přišel, rozhodl se to změnit. Tři roky sbíral nebo lovil lesní zvířata, páral je a znovu sešíval. Žena ho naučila různé druhy stehů a u kováře ve městě si nechal vyrobit vhodné nástroje, nože, jehly, škrabadla a břitvičky. Jeho učednická léta na nějakou dobu přerušila válka, ale po návratu z fronty Weissmann ve svém úsilí pokračoval.

Studoval stavbu zvířecích těl, zdechliny vkládal do mravenišť nebo vařil a obíral tak dlouho, dokud se nedostal k čistým bílým kostem. Zkoušel mršiny vyplňovat různými směsmi, a posléze nalezl tu, která mu připadala nejlepší. Vytvořil si slušnou zásobu ptačích spárů a drápů, sbíral zuby, peří a zobáky. Skleněné korálky, které používal místo očí, si nechal poslat z Itálie, nitě, jimiž sešíval rány, z Prahy. Než se naučil dokonale preparovat a vycpat zvíře, zpracoval kilogramy shnilého masa a rozpadajících se zdechlin; nakonec však uspěl.

Podařilo se mu zrekonstruovat lebku hranostaje, kterého ulovil jeden z městských radních; přinesl ho Weissmannovi zakrváceného, s odlomenou čelistí a jedním okem vyhřezlým. Weissmann poslal muže domů a několik dní strávil usilovnou prací. Když později vycpané zvíře radnímu předával, nebylo na něm znát ani škrábnutí, srst jasně zářila, šedý pysk obnažoval zuby a drápy byly zaklesnuty do kůry borové větve. Radní byl nadšen. O své spokojenosti s Weissmannovými službami nemlčel a Weissmann měl zanedlouho řadu zákazníků, sváteční lovce, myslivce, nadšené přírodovědce a učitele, bohaté měšťany a nižší šlechtu z příhraničních oblastí.

Žádný z Weissmannových synů nechtěl pokračovat v zaměstnání svého otce. Oba si našli práci v dolech, oženili se a odstěhovali. V roce 1940 byl starší z rasových synů odveden a poslán na frontu, z níž se po dvou měsících s vrátil s průstřelem břicha. Jeho mladší bratr se odvodu vyhnul, protože při odstřelování skály přišel o dva prsty na pravé ruce.

![divider.png](./resources/divider_opt.png)

Když Weissmann s papírovou krabicí v podpaží zaklepal na dveře Stöpplerovy ordinace, otevřela mu sekretářka. Doktor stál u otevřeného okna a zhluboka vdechoval syrový listopadový vzduch.

Weissmann opatrně otevřel krabici, z dřevité vlny vyňal veverku a něžně z její srsti obral drobná vlákna.

„Nádhera,“ vydechl lékař a několik chvil společně s Weissmannem veverku obdivoval.

Potom otevřel prosklenou vitrínu a vycpané zvíře do ní umístil.

„Co říkáte?“

Udělal několik kroků a spokojeně si změřil vitrínu pohledem. Pak se posadil, a když vytahoval z náprsní tašky bankovky, zamyslel se.

„Poslyšte, Weissmanne,“ řekl, „narazíte někdy ve zvířeti na něco divného?“

Weissmann si přepočítával peníze.

„Na co?“

„Například když je zvíře nemocné,“ řekl Stöppler. „Zdeformují se mu někdy orgány? Nebo mu v těle vyroste nějaký nový útvar?“

Weissmann se zamyslel.

„Občas narazím na boule vyplněné krví nebo mízou,“ řekl. „A často se stane, že se některá vnitřnost zvětší.“

„A co s těmi …hm… boulemi… děláte?“ zajímalo lékaře.

Weissmann pokrčil rameny.

„Vyříznu je a spálím,“ odpověděl. „Proč?“

Stöppler potřásl hlavou. Vzpomněl si na Malkeho a na to, že mu nedokázal odpovědět na otázku, jak dlouho ještě bude žít.

„Většinou je najdu mrtvý,“ řekl po chvíli zadumaně Weissmann. „Když jsou zvířata vevnitř takhle poškozený, většinou už je najdu mrtvý.“

</section>
