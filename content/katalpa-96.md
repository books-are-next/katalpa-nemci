---
title: Rodina
contentType: prose
---

<section>

Na nápad s fotografováním přišla Barbora Levičková na konci listopadu, po návratu ze mše.

Nedělních bohoslužeb se s mužem a dcerou účastnila pravidelně, a kdykoliv opouštěla kostel, oči jí padly na vývěsní štít jednoho z domů stojících na náměstí.

Bohumil Ptáček, fotograf.

Kromě svatební fotografie, kolorované a zasklené v pěkném březovém rámečku, Barbora žádné jiné obrázky neměla a možnost zachytit to, co jednoho dne zmizí, jí připadala lákavá.

Následující týden se Levičkovi slavnostně oblékli; Martin Levička si vzal oblek s vestou, Barbora kostým a dcera Jarmila biřmovací šaty z bílého tylu. Protože už několik dní hustě sněžilo, navlékla ji Barbora navíc do vlněného kabátu a šály.

„Ve městě to sundáš,“ řekla zdráhající se dívce a připravila střevíce, do kterých se měli u fotografa přezout.

„Ještě Němci,“ upozornila muže, který si natahoval vysoké boty a zapínal svrchník.

„Němci?“

Zaraženě se díval, jak přes dvůr míří k výměnku a klepe na dveře.

Ohlédla se přes rameno.

„Naši Němci.“

Skupinka pěti ztuhlých lidí byla vyfotografována druhého prosince roku 1945.

V popředí stojí Jarmila, ruce má sepnuté pod břichem a pootevřená ústa, cestou k železniční zastávce jí sníh promáčel šaty a ona má strach, že jejich vlhký, zmuchlaný lem pokazí aranžmá celého snímku. Za ní se usmívá Barbora. Má namalované rty, levou paží se dotýká Kláry a po jejím pravém boku strnule stojí manžel, s oblekem rozevřeným tak, aby byl vidět řetízek od hodinek.

Na Barbořino podivné přání se fotografují se svými Němci, s Klárou Kolmannovou a Erichem Fuchsem. Protože se ukázalo, že Klára nemá co na sebe, vypůjčila si od Barbory blůzu a sukni. Tváří se spokojeně, hlavu naklání k pravému rameni a Martin Levička si později všimne, že mezi ní a Barborou je nápadná podoba, obě ženy působí jako sestry.

Fuchs v černém obleku stojí s rukama spuštěnýma podél boků. Jeho obličej je bez výrazu a Barbora Levičková nikdy nepostřehne nepatrnou ztuhlost jeho těla, dobře skrývanou nelibost, s níž se odklání od skupiny lidí vedle sebe, od Kláry i od nových majitelů svého statku. Fuchs chce být sám a daří se mu to navzdory fotografovu zanícenému povzbuzování, blíž k sobě a úsměv, prosím…

Všech pět (a dítě v matčině břiše) stojí před kartonovým pozadím, na kterém jsou rozpitými barvami namalované vysoké hory. Má to vzbuzovat dojem vycházky do přírody — Klára se musí v duchu smát, copak tohle jsou lidé, se kterými by se vydala na výlet? Výsledný účinek je však oslaben sametovým závěsem, jehož cíp se nečekaně objeví v záběru.

Přesně ve čtyři hodiny odpoledne jsou zachyceni skleněným objektivem, Klára s dechem uvíznuvším v hrdle — fotografovy oči jí něčím připomněly Weissmanna, roztrpčený Fuchs uhýbající pohledem, Barbora, v jejímž lůně se ostýchavě pohnulo dítě, Martin Levička naplněný náhlým pocitem hrdosti a Jarmila v mokrých šatech promrzlá na kost.

O týden později si Barbora Levičková fotografii vyzvedla. Nechala ji zarámovat, a když ji přinesla domů, položila ji na kuchyňský stůl a dlouze si ji prohlížela. Večer s obrázkem v podpaží vklouzla do salónu, otočila vypínačem a rozhlédla se po stěnách, na nichž visely podobenky Fuchsových předků. Odhodlaně přistoupila k jednomu z obrazů a zdvihla ruku, aby ho sňala; cítila, že Fuchsova rodina už nemá se statkem nic společného. Dotkla se zlaceného rámu, z něhož vážně hleděl Otto Hermann a stejně jako Emma Rosa podléhal plísni, a vzápětí ruku polekaně stáhla.

Neodvážila se.

Ustoupila, tvář zrudlou rozpaky. Jako by byla přistižena při krádeži, podobný stud zakusila naposledy v dětském věku.

Nakonec fotografii pověsila do nejméně nápadného kouta.

</section>
