---
title: Odpor
contentType: prose
---

<section>

Obraz, který Kláře vytanul na mysli, když ve výměnku otevřela okno a nadechla se nočního vzduchu, byl ostrý a intenzivní; viděla před sebou Annu-Marii v černých šatech a s očima malinko vypoulenýma kvůli těsnému sevření korzetu.

Babiččiny šaty měly řadu spodniček a lemovala je krajka. Když byla Klára malá, občas pod ně zalézala a hřála se v pronikavě vonícím přítmí tuhé látky. Pokaždé měla pocit, že se ocitla v měkce polstrovaném tunelu, a dlaněmi rozhrnovala příboj spodniček, dokud nenarazila na babiččiny nohy vězící v dlouhém spodním prádle. V té chvíli ji babička obvykle vytáhla ven a vyplísnila ji, s úsměvem a naoko, a Klára uchváceně pozorovala, jak si zkušeně rovná sukni, a téměř nepostřehnutelným pohybem kontroluje živůtek.

Anna-Marie byla odhodlaná a nepoddajná, rozhodnutá vychutnat si život do posledního okamžiku, a Klára, kterou vůně jablek dozrávajících ve Fuchsově sadu přenesla zpět na bezpečné místo u jejích nohou, si přála, aby tkanina babiččiných šatů prostoupila jejími vlastními kostmi, aby se síla staré ženy spustila po jednotlivých nitích a vsákla do krve vnučky.

Během Klářina vyprávění se Barbora usmívala; žena řídící továrnu jí připadala neskutečná. Ona sama vždy následovala svého muže a jejím bitevním polem byla kuchyně; to, že bude podřízena, jí bylo jasné od okamžiku, kdy začala poprvé krvácet. Občas sice slýchala o ženách podobných Anně-Marii, ale byla přesvědčená o tom, že v jejich životě něco chybí.

Nechápala, kde se v Kláře bere takové zanícení pro ženu, která byla tvrdá a zcela určitě nesnesitelná, vždyť sama Klára v sobě teď odrážela podstatu ženství, bezbrannost a vydanost.

Zamyšleně přítelkyni osušila, pomohla jí obléknout noční košili a uložila ji do postele.

„Je ti dobře?“ zeptala se.

Klára si položila její ruku na břicho. Barbora ucítila, že dítě se lehce vrtí.

Usmála se.

„Spi,“ řekla a políbila Kláru nad kořen nosu, na čelo.

![divider.png](./resources/divider_opt.png)

Po jejím odchodu Klára vstala. S cigaretami, které od Barbory dostala, se posadila k oknu.

Před chvílí, při vzpomínce na babičku, si poprvé uvědomila, že situace, ve které se ocitla, není tak bezvýchodná, stále ještě mohla něco změnit.

Když byla malá, Anna-Marie ji často vodila k branám továrny, která už jí nepatřila. Stávaly před budovou s cihlovým komínem a dívaly se na dělníky trousící se ven. Babička stála hrdě a vzpřímeně, jediná žena, která tu s obědem v hliníkové krabici nečekala na svého muže.

Bylo tedy možné zůstat stát i uprostřed dravého proudu.

Klára zatoužila, aby její dítě bylo stejně nedotčené jako ona, když spočívala v teple pod babiččinými šaty nebo když stála ve stínu jejího slunečníku a pozorovala dělníky opouštějící továrnu.

Nadechla se a s rukou přimáčknutou k hrudi se vyklonila do tmy. S postupující nocí si čím dál jasněji uvědomovala, že nechce své dítě přivést na svět ve zbytcích Tisícileté říše, mezi odpadky, které zbyly po násilně přerušeném snu.

![divider.png](./resources/divider_opt.png)

Vykouřila několik cigaret. Lehla si za svítání a spala, dokud ji neprobudila bolest v podbřišku. Vyběhla na záchod a vyprázdnila se; v kalném světle rozbřesku s úlekem zjistila, že močí krev.

</section>
