---
contentType: prose
---

<section>

Daleko od fronty

To, že mu zůstal statek, považoval Fuchs střídavě za prokletí a za požehnání.

Byl rád, že ho Otto Hermann upřednostnil před ostatními vnuky, zároveň si však uvědomoval, že dům a pole jsou závazkem, kterého se nemůže jen tak zbavit.

Záviděl sourozencům, kteří opustili vesnici. Naposledy se s nimi viděl po dědečkově smrti, rozpačitě tehdy stanuli nad hrobem starého muže, bratr Otto v černé sutaně a sestra Roswitha, podruhé těhotná. Fuchs měl dojem, že se na něj dívají skrz prsty, byl z nich nejmladší a díky dědečkově poslední vůli také nejbohatší.

„Není to spravedlivé,“ řekla mu sestra, když se vraceli ze hřbitova. „S Erwinem se tísníme v domku u jeho rodičů a ty máš celý statek pro sebe.“

Fuchs mlčel. Překvapilo ho, že se večer stal svědkem podobného rozhovoru, tentokrát mezi matkou a bratrem Ottou. Nečekal, že jako kněz by Otto mohl zatoužit po hospodářství. Matku zřejmě napadlo to samé, a když to synovi řekla, Otto se ušklíbl.

„Mohl jsem to tu prodat,“ řekl. „A peníze věnovat na dobročinné účely.“

Nazítří, když bratr odjížděl a Fuchs ho doprovázel k železniční stanici, se k němu Otto naklonil.

„Dej si pozor,“ řekl. „Tahle vesnice tě vysaje.“

Sestra Roswitha se zdržela týden. Před odjezdem ji Fuchs přistihl v kuchyni, probírala se příborníkem a balila do šátku stříbrné vidličky.

„Dědečkovi by to určitě nevadilo,“ řekla, když si všimla bratrova pohledu.

„Vezmi si to všechno,“ odpověděl Fuchs.

„Můžu? A co ubrusy? Matce se nikdy nelíbily.“

Odjížděla s proutěným košem nacpaným k prasknutí.

Fuchs byl odjakživa samotář. Když byl malý, cítil se ve společnosti ostatních dětí nesvůj. Byl drobnější a hubenější než ony a spíš než rvačky ho zajímalo, jestli včely vidí barevně a proč se kočka nemůže spářit se psem. Navíc ho matka nutila hrát na housle. Nenáviděl to, ale přesto každý čtvrtek odevzdaně mířil ke škole a celé odpoledne strávil po boku pana řídícího cvičením stupnic.

Od týrání a zlomyslných žertů ze strany spolužáků ho dělila jen tenká hranice, za niž vděčil dědečkově sadu. Otto Hermann měl nejlepší ovocné stromy ve vsi a Fuchs se za jeho zády ochotně dělil se spolužáky o všechno, co urodily.

Vychodil měšťanku v Tichém Brodě a ještě před svými devatenáctými narozeninami se zapsal na Učitelský ústav. Patřil mezi průměrné studenty, byl však přičinlivý a spolehlivý. Zpočátku se domníval, že by mohl učit na nějaké střední škole v Tichém Brodě nebo dokonce v Opavě, ale pak, před závěrečnými zkouškami, navštívil řídícího ve Rzech a vyděšeně shledal, že ten dobrý muž nechal do kabinetu, který sdílel se svojí podřízenou, slečnou Krämerovou, nastěhovat další psací stůl.

„Budeme tu tři,“ řekl. „Ale jenom chvíli. Slečna Krämerová odejde příští rok do důchodu.“

„Myslel jsem, že budu učit jinde,“ hlesl tiše Fuchs.

Řídící mávl rukou.

„Nesmysl. Znám se se školním inspektorem a promluvím s ním. Chceme tě tady.“

Fuchs zaraženě hleděl na svůj nový stůl a na mysli mu vytanulo bratrovo varování, že ho vesnice vysaje.

„Nejsi doufám proti.“

Hlas řídícího k němu dolehl odněkud zdálky.

„Ne,“ řekl. „Jsem moc rád.“

Nakonec usoudil, že to nebude tak špatné. Učil děti svých bývalých spolužáků, těch, které kdysi zásobil plody z dědečkova sadu.

Přesto časem začal mít dojem, že se bratrovo chmurné proroctví vyplňuje — vesnice jako by ho do sebe vsávala. Kvůli těžbě železa byla odříznuta od zemědělské tradice kraje a stala se územím sama pro sebe. Bylo tu několik hospodářů, kteří dosud obdělávali pole, ale většina obyvatel pracovala v dolech nebo továrnách. Fuchse občas sevřela hrůza, když si uvědomil, že se ve Rzech narodil a že v nich s největší pravděpodobností také zemře; stával před vchodem do statku, prstem obtahoval letopočet vyrytý v kamenném překladu a snažil se potlačit chvění, které mu přebíhalo po páteři.

Oba sourozenci se mu zvolna vytráceli ze života. Matku pohřbíval sám; bratr Otto byl svým nadřízeným odeslán do Říma, odkud poslal soustrastný dopis, a sestra Roswitha se zotavovala z nedávno prodělaného potratu.

Dokud studoval, samota na statku se dala snášet. Dům zůstával přes týden zavřený, Fuchs jej otvíral pouze v sobotu večer, když přijel plný energie z velkého města. V neděli odpoledne statek opět zamkl a vracel se do Opavy, kde bydlel v podnájmu s třemi dalšími studenty.

V pětatřicátém roce, když nastoupil na praktikantské místo ve Rzech, se zastavil uprostřed kuchyně, zahleděl se na klíče visící na skobě u dveří, a pomyslel si, že od dnešního dne už nebude statek zamykat. Neměl kam odjet, školu dokončil a od školního inspektora obdržel příslib, že do roka převezme učitelské místo po slečně Krämerové. Vesnice si ho přivlastnila, byl poslední z rodu, kromě mrtvých ležících na hřbitově tu nezbyl nikdo další.

Věděl, že lidé si od něj udržují odstup. V průběhu studií vypadl z rytmu vesnického života, o tom, kdo se oženil, zemřel nebo komu se narodilo dítě, se dozvídal pouze při svých krátkých návštěvách. Ačkoliv sympatizoval s Hitlerem, odmítl se účastnit pochodů na jeho podporu a ani v osmatřicátém roce se nepřipojil k všeobecnému veselí, které ve Rzech zavládlo. Byl tichý, nespolečenský a používal cizí slova, což ve vesnici, která světu dala několik kněží a jediného inženýra, působilo podezřele.

Navíc pil.

Nebyl sám, tak jako on pilo ve Rzech několik dalších mužů, potíž však spočívala v tom, že ostatní pili společně, zatímco on pil o samotě. Dokonce si sám pálil kořalku. Čas od času sice zašel do hospody, ale opravdu pít začal až doma, za zavřenými dveřmi.

Nikdo nepochyboval o tom, že je dobrý učitel. Své žáky naučil číst a psát, rákosku používal přiměřeně a tak, aby po ní nezůstávaly jizvy, nevystupoval proti církvi a každých čtrnáct dní se účastnil stranických schůzek v Tichém Brodě. Nic dalšího po něm obyvatelé Rzů nepožadovali a on jim také nic dalšího neposkytoval.

V roce 1941 se však poprvé objevila zvěst o dopisech do Berlína. Přestože se narodil s vadou kyčlí, kulhal Fuchs jen zanedbatelně; proto bylo zvláštní, že nebyl povolán do armády. Fuchs se své zdravotní obtíže dokonce ani nepokusil zveličovat, naopak, když prořezával stromy nebo v sadu kosil trávu, zrovna kypěl zdravím. A tehdy kdosi přišel s tím, že každé dva týdny odnáší na poštu v Tichém Brodě tlustou obálku adresovanou někomu v Berlíně. O tom, komu a co Fuchs píše, se obyvatelé Rzů mohli jen dohadovat; zdálo se však, že právě tajemná korespondence ho udržuje v bezpečné vzdálenosti od fronty.

</section>
