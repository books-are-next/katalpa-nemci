---
title: Rána
contentType: prose
---

<section>

Symbolem konce se pro ni stal odřený kufr z hověziny.

Zahlédla ho na stole ve Weissmannově kuchyni a chvíli na něj nechápavě zírala, než si uvědomila, co to znamená.

„Odcházíš,“ řekla užasle.

Ani nezvedl hlavu, pečlivě skládal teplé šaty a cpal je do rozšklebené tlamy kufru. Její slova mezi nimi zůstala viset, nebyla si jistá, zda ji slyšel.

Přistoupila k němu a dotkla se jeho paže, Weissmann mrzutě vzhlédl a odsunul její ruku.

„Brzy tu nebude bezpečno,“ řekl. „A já se musím postarat o Hannu.“

„Kam půjdete?“

Mlčel. Pochopila, že jí to nechce říct. Rozechvěla se, spíše vztekem než smutkem, a vzpomněla si na jeho ženu.

„A tví synové?“

„Zůstávají,“ odpověděl.

„Takže utíkáš jenom ty.“

Škubl rameny, neměl v úmyslu se s ní přít. Zmocnila se jí nevolnost; stále ještě se zdráhala uvěřit tomu, že Weissmann odchází.

„Co bude se mnou?“ zeptala se tiše. „Necháš mě tu?“

Sklonil se nad kufrem a začal ho zavírat, víko nedoléhalo, musel ho převázat řemenem.

„Slyšíš mě?“

Přála si, aby nahlas vyslovil to, co už věděla. Pohnul se; v prchavém závanu vzduchu rozpoznala jeho vůni. Sevřelo se jí hrdlo. Na desce stolu ležel nůž; dřevěná střenka a matně se lesknoucí ostří ji nepochopitelným způsobem uklidnily. Když se Weissmann otočil, pevně nůž sevřela a došla k němu; stačily jí tři krátké kroky. Rozjařeně a s pocitem, že gestem doprovází kdysi zaslechnutou anekdotu, zvedla ruku a bodla Weissmanna do zad.

Když pak o něco později doběhla k Fuchsovi, připadala si dokonale šťastná.

„Zabila jsem ho!“ vykřikla na prahu Fuchsova domu a vklouzla mu do náruče; „Zabila jsem ho, je mrtvý!“ opakovala jásavě a překvapený Fuchs se teprve po dlouhé chvíli odvážil zeptat, o kom mluví.

</section>
