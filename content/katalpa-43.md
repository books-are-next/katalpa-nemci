---
contentType: prose
---

<section>

Umístěnka

Když nazítří dorazila na školský úřad, za stolem seděla stejná žena jako minule.

Uštvaný výraz nahradilo zaujetí; žena si pilovala nehty a tužkou zamačkávala kůžičku kolem nich.

„Ne,“ řekla. „Na školách v Hinterbergenu není žádné volné místo.“

„Nemusí to být v Hinterbergenu,“ namítla Klára. „Klidně budu dojíždět.“

Úřednice odložila pilník a předklonila se.

„Kdyby v Hinterbergenu nebo v jeho okolí bylo nějaké volné místo, věděla bych to,“ pronesla důrazně. „Jediná volná místa jsou buď v Protektorátu, v Sudetech, nebo v Polsku.“

„Dobře.“

„Prosím?“

„Co pro to musím udělat?“

S papíry spojenými kancelářskou sponkou se Klára posadila na lavici v chodbě. Pomalu formuláře pročítala a pak se očima zastavila u jedné z kolonek.

Důvod pro podání žádosti?

Ostuda, pomyslela si, ale nakonec napsala vlastenectví.

![divider.png](./resources/divider_opt.png)

Čekala, že odpověď přijde okamžitě, ale úřednice jí vysvětlila, že žádosti o učitelská místa v Protektorátu a říšských župách se posílají do Berlína. Obrnila se trpělivostí a před spaním vzpomínala na Prahu. Představovala si, že dostane místo na některém z pražských gymnázií, a snila o tom, jak se prochází úzkými kamennými uličkami a večer se z oken kavárny dívá na hladinu řeky.

To, že nejspíš získá místo v Praze, oznámila rodičům na začátku června. Matka se vyděsila.

„Tak daleko,“ řekla.

Pohlédla Kláře do obličeje a napadlo ji, že od té doby, co pracuje v továrně, vypadá stále neklidněji.

Levandulový olej, pomyslela si. Potřebovala by koupel v levandulovém oleji.

Karl Kolmann viděl Klářinu budoucnost vždy jen v mlhavých obrysech, sňatek, domácnost, děti, a rozhodnutí opustit Hinterbergen v něm vzbudilo mírné znepokojení, které však dokázal potlačit.

Večer zaklepal na dveře Klářina pokoje.

„Koupu se!“ zakřičela na něj.

Stáhl se. Ze škvíry pode dveřmi vycházela vůně levandule.

„Chtěl jsem ti jenom říct,“ zavolal na ni, „že jsem na tebe pyšný.“

„Díky!“ odpověděla.

Slyšel jak se potápí pod hladinu, prská mydlinky a něco si spokojeně brouká. Do své pracovny odcházel nepříjemně dotčen její samostatností; věděl, že ji bude postrádat, protože její přítomnost patřila k jistotám, které udržovaly jeho život v rovnováze.

![divider.png](./resources/divider_opt.png)

Dopis s umístěnkou přišel v prosinci.

Aby zjistila, kde přesně se nachází vesnice, ve které bude učit, musela Klára zajít do otcovy pracovny a vypůjčit si mapu.

„Je mi jedno, že to není Praha,“ řekla pak otci, který navrhoval, aby se přidělené místo pokusila odmítnout.

„Panebože!“

Franziska Kolmannová se skláněla nad mapou rozloženou na jídelním stole. Brýle, které jí sklouzly na špičku nosu, si přidržovala ukazováčkem.

Vesnice ležela v říšské župě Sudety, čtyři sta kilometrů na východ od Prahy. Jmenovala se Rzy, obklopovaly ji železnorudné doly a nejbližší město bylo vzdálené půl hodiny jízdy vlakem.

„Ersen.“

Klářina matka to jméno vyslovila opatrně, jako by ji mohlo bodnout do jazyka. Dosud v mapě tápala, hledala na špatném místě.

„To je součást Prahy?“

</section>
