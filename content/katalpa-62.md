---
title: Lekce literatury
contentType: prose
---

<section>

Otevřela Hanna.

„Slečno učitelko!“

Objala ji a zabořila obličej do Klářina břicha. Klára ji pohladila po hlavě, a když vzhlédla, zjistila, že ve dveřích stojí Weissmann.

„Měla jsem cestu kolem,“ řekla tiše.

Weissmann ustoupil a do síně dopadlo světlo z kuchyně.

„Najíte se s námi?“ zeptal se.

Ta představa ji vylekala.

Hanna jí vklouzla prsty do dlaně.

„Ano, řekněte, že ano. Prosím.“

Neslyšně pohnula rty. Weissmann se vrátil do kuchyně a přidal ke dvěma talířům na stole třetí.

Jedli mlčky. Měli polévku s masem a ona nechtěla přemýšlet o tom, kde je ras vzal. Když se zvedl a znovu zalovil v hrnci, požádala o přídavek.

Po večeři Hanna uklidila stůl a Weissmann si nacpal dýmku.

„Tak jste se uzdravila,“ řekl.

Pozorovala kouř stoupající k obílenému stropu proťatému několika trámy.

„Ano.“

Hanna si k ní přitáhla židli a opřela se o její bok.

„Slečna učitelka slíbila, že příští týden půjdeme malovat do zámecké zahrady,“ řekla a pohlédla na Kláru.

Klára s přemáháním odtrhla oči z Weissmannových rukou.

„Jen když bude hezké počasí,“ namítla.

Weissmann mlčel. Rukama spočíval na stole, dýmku stisknutou mezi zuby. Mezi palec a ukazováček mu přibyla jizva, tenká a růžová.

Nadechla se.

„Náhodou s sebou mám jednu knihu,“ řekla.

Neodpověděl a nechal ji štrachat v plátěné tašce, kterou nosila přes rameno. Konečně vytáhla malý svazek a ostýchavě jej položila na stůl. Hanna ji zvědavě sledovala. Sbírka poezie ve vybledlé vazbě před nimi ležela jako na pranýři, na odřeném hřbetě jí ulpěla hrst zvlhlých zvířecích chlupů.

Weissmann zvolna dokouřil. Pak se lenivě natáhl pro knihu, otevřel ji a nepříliš pozorně prozkoumal.

„Neumím číst,“ řekl.

Klára zrudla.

„Promiňte.“

Nedokázala se pohnout a vrátit tenký svazek, který Weissmann odložil přímo do mastného oka polévky, zpět do tašky. Ras zřejmě žádné rozpaky necítil. Klidně si ji prohlížel. Nemohla se zbavit dojmu, že přemáhá smích. Sbírky se nakonec zmocnila Hanna, prolistovala ji a pokusila se přečíst několik veršů. Když ji Klára vzala za rameno, zasmála se a pustila jí knihu do klína.

„Měla bych jít.“

Klára vstala, zahanbená a vyvedená z míry.

„Vyprovodím vás!“

Hanna vyskočila, ale Weissmann klepl hlavičkou dýmky o stůl a dívka se zklamaně posadila. Klára vsunula knihu do tašky a pokusila se na Weissmanna, který z ní nespouštěl oči, usmát. Poděkovala za večeři a zamířila ke dveřím, Hanna znovu sklouzla ze židle a Weissmann ji okřikl. Zvedl se a vyšel s Klárou do tmavé síně. Když zavřel dveře do kuchyně, obklopil je pach mokré hlíny a vápna. Klára tápala k místům, kde tušila vchod, nečekaně však narazila do Weissmannova těla. V ústech ucítila jeho vlasy.

„Proč jsi přišla?“ zašeptal.

Rozechvěly se jí nohy. Cítila jeho ruku, hmatal jí pod sukní. Zaťala svaly na břiše.

„Proto, viď?“ sykl.

Chtěla zavrtět hlavou, ale byla příliš vyděšená. Zatlačil ji do kouta. Do zad se jí zaryla kovová petlice na dveřích.

„Pomoz mi,“ vybídl ji.

Svět jako by se scvrkl do tmavé předsíně, jeho šepotu a horkosti, která jí vystřelovala ze srdce do klína. Přitiskla se k němu.

„Ne.“

Polekala se, že ji odmítá, ale on ji jen obrátil zády k sobě, vyhrnul jí sukni a rychlým, prudkým pohybem do ní vnikl. Mezi lopatkami ucítila jeho zuby, a jakmile skousl, vyvrcholila. Tiše se zasmál do jejího ucha.

Vzlykla.

![divider.png](./resources/divider_opt.png)

Kniha, kterou mu tak velkoryse nabídla, byla sbírka německých romantických básníků. Roku 1930 ji v nákladu pěti set kusů vydal Wilhelm Neunsinger v Kolíně nad Rýnem a Klára si ji koupila o devět let později, v antikvariátu na Andělském náměstí, společně s Rukovětí německé hospodyňky a románem Hanse Grimma. Žádného z autorů zastoupených ve sbírce neznala, a teprve časem zjistila, že se jedná o členy Saského spolku romantických básníků a že vydání poetické sbírky bylo jejich prvním a zároveň posledním počinem.

Když pak několik let nato ve tmě páchnoucí předsíně nahmatala Weissmannovy obrysy, pomyslela si, že se stal konkrétním pokračováním její knihy, že se proměnil v oživlou metaforou, v něco, co bylo až dosud uzavřeno na potištěných stránkách.

Poté, co Weissmann skončil, ji naplnilo zklamání.

Narovnala se a on o krok ustoupil.

Hannin hlas zaslechli oba zároveň, z rozsvícené kuchyně znepokojeně volala na otce. Než však stihla otevřít dveře a zahlédnout je, Weissmann Kláru vystrčil na dvůr. Klopýtala kolem zvířecích zdechlin připravených ke stažení a uvážlivě lemujících jeho plot, dokud ve tmě nenašla branku.

</section>
