---
contentType: prose
---

<section>

Jaro

V polovině března se objevily první známky tání.

„Kvetou ocúny,“ oznámila Klára Fuchsovi, obrácenému čelem ke zdi.

„Hm.“

„Nechcete se jít podívat?“

„Ne.“

Převalil se a pohlédl na ni.

„Dneska nebudete vyprávět?“

Zasmála se.

„Co byste chtěl slyšet?“

„O Weissmannovi.“

Ztuhla. Fuchs si ji bez úsměvu prohlížel.

„O Weissmannovi?“

Posadila se na židli proti němu.

„Takovou pohádku neznám.“

Fuchsova invaze do pečlivě skrývané bolesti ji překvapila.

„Obelhal mě,“ řekla po chvíli.

„Takže zlý čaroděj?“

Neodpověděla. Z kapsy vylovila cigaretu.

„Jakou mají barvu?“ zeptal se pak.

Nerozuměla mu.

„Ty ocúny,“ připomněl jí.

„Fialovou,“ řekla. „Úplně světlou.“

</section>
