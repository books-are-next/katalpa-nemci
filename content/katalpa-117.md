---
title: Balíček
contentType: prose
---

<section>

Nevzpomínám si, že by babička Mahlerová měla na tváři jizvu, způsobenou Klářinými zuby.

Je absence jizvy dokladem lži?

Opravdu se babička Rissmannová vypravila k Mahlerovým pro svého syna?

Zeptala jsem se na to Gertrude, opatrně, měla jsem strach, že se znovu rozhněvá.

Seděly jsme v kavárně v supermarketu, tehdy už rozmluvy o minulosti babičky Rissmannové a mého otce prorostly do každého z našich setkání.

Polystyrenové kelímky s kávou, kousek dortu na papírovém tácku.

Váhavě jsem se dotýkala šrámu, který po desetiletí odděloval naše rodiny. Každá z nás věřila tomu, čemu věřit potřebovala; já jsem měla doma opuštěného otce, ona podvedenou matku.

![divider.png](./resources/divider_opt.png)

První balíček přišel v létě osmačtyřicátého roku, řekla nám jednoho dne babička Mahlerová.

Byl rozbalený, zmačkaná šedivá krabice a promočený papír; uvnitř dvě čokolády a sklenice doma zavařeného džemu. Jaroslav kvůli tomu balíčku musel k výslechu, neměl to daleko, ze své kanceláře vystoupal dvě patra a značně rozechvěle vysvětlil tlustému příslušníkovi tajné policie, že balíček poslala vzdálená příbuzná jeho ženy.

„Ať už se to neopakuje,“ řekl mu policista a nabídl mu cigaretu; znali se ze společných chodeb a kantýny a později se z nich dokonce stali kolegové.

Jaroslav napsal do Lahnsteinu a požádal Kláru, aby nic dalšího neposílala; ona však jeho prosbu ignorovala. Vytrvale, rok za rokem, přicházely na adresu Mahlerových balíčky.

Brzy se z toho stal folklór, čas od času byly balíčky rozcupované, to když na celnici hledali důkazy konspirace; jindy dorazily neporušené, plné zvláštní vůně a s otiskem babiččina palce na obalu, přímo pod kličkou konopného provázku.

Malý Konrad do sebe hltavě cpal všechno, co v balíčcích našel. Přestože jindy dělala jeho matka drahoty, čokoládu dostával zřídkakdy a pomeranče jen o vánocích, balíčky byly jeho nedotknutelným vlastnictvím od chvíle, kdy je přinesla pošťačka.

Konrad si potrpěl na čokoládu, kterou mu posílala neznámá žena z Německa.

Burské oříšky, karamelizované mandle, biskupský chlebíček, nakládané hříbky.

O dvacet let později měl chuť to vyzvrátit, strčit si prst do krku a zbavit se toho; žrádla, kterým ho krmila jeho vlastní matka; sladkostí, jimiž si ho kupovala.

Doufala, že si ho zaváže hrstí bonbónů a sušeným ovocem?

Nikdy k tomu nepřipsala jediné slovo, její rukopis znal pouze ze zpáteční adresy.

Klara Rissmann,

Erzbachstrasse 64b,

Lahnstein.

Dokud věřil tomu, že je to vzdálená tetička, bezdětná a podivínská, nevadilo mu to. Jeho matka o ní nemluvila a on z řídkých a mlhavých narážek pochopil, že ho snad kdysi viděla, krátce po válce, a zamilovala si ho. Dojímalo ho to, a poté, co se naučil psát, dokonce Kláře Rissmannové poslal dopis; otec slíbil, že ho odnese na poštu a on pak netrpělivě čekal na odpověď, která nikdy nepřišla.

Když mu matka prozradila, kdo Klára vlastně je, udělalo se mu zle; nedokázal myslet na nic jiného než na kilogramy sladkostí, které během let spolykal.

Vykrmila si ho na dálku; to, že mu posílala balíčky a nikdy nezvedla telefon a nespojila se s ním, mu připadalo podivné, jako by si s ním chtěla hrát. Odložila ho, a nezametla za sebou stopy, naopak, byla zvědavá na to, co s ním bude dál, zůstávala v kontaktu, neobvyklým, zlomyslným způsobem, který mu vadil, zdál se mu nepřirozený a obscénní; ládovala ho jako zvíře, jako někoho, kdo potřebuje mnohem víc žrát než objímat.

</section>
