---
title: Ras
contentType: prose
---

<section>

Otec Hanny Weissmannové byl nejméně o hlavu menší než ona.

Když mu řekla, že přišla, protože slyšela jeho dceru mluvit česky, zavrtěl hlavou a zareagoval podobně jako Oskar Paulus.

„Copak nemáte nic lepšího na práci?“

Stála mezi dveřmi jeho domu, kolem ní poskakoval černobílý psík a chňapal jí po kotnících. Byl počátek dubna a ze zatažené oblohy se sypal sníh s deštěm. Měla pocit, že se její tělo rozdělilo na dvě poloviny, záda měla vlhká od sněhových vloček a obličej a hruď jí zalévalo teplo vycházející z domu.

Weissmann se tvářil uzavřeně a nepřátelsky, proto ji překvapilo, když ji pozval dál. Síň byla temná a v kuchyni se téměř zapotácela pod náporem ostrého živočišného pachu; jeho zdrojem nebylo jen Weissmannovo tělo, jak se zprvu domnívala, ale celý dům, stěny, trámy i spáry v podlaze. Nenápadně si vyčistila nos a Weissmann se zasmál.

„Kafe?“

Podal jí otlučený hrneček a usadil se na lavici u dlouhého stolu. Pozoroval ji zvědavýma, tvrdýma očima, spodní ret mu nepatrně vystupoval, a dodával tak jeho tváři podrážděný výraz.

Mlčel.

Napila se kávy a rozhlédla se. Teprve nyní si všimla podivného vybavení jeho kuchyně, a zatímco si místnost s pootevřenými ústy prohlížela, on v pobaveném úšklebku obnažil silné zuby.

„Jsem ras,“ řekl. „To jste nevěděla?“

Sáhl do police nad sebe a položil před ní vycpaného vrabce.

„Občas se živím taky jako preparátor,“ vysvětlil.

Váhavě se vycpaného vrabce dotkla.

„Vezměte si ho,“ navrhl velkoryse. „Je váš.“

Poděkovala a s nechutí ptáka vsunula do kapsy. Weissmann dopil kávu.

„Takže,“ řekl, „co uděláme s Hannou?“

Zatoužila co nejrychleji odejít, zbavit se mrtvolky, kterou cítila v kapse, a pečlivě si vydrhnout ruce.

„Bude stačit, když s ní promluvíte,“ řekla.

Kývl a přistoupil k ní tak blízko, že ucítila jeho dech. Zvedl se jí žaludek a couvla; zaregistroval to, ale nic neřekl.

„Hannina matka byla Češka,“ řekl, když ji vyprovázel ven.

Zastavila se na dvorku, před cihlovým přístěnkem s dlouhým komínem.

„Moje kuchyně,“ ukázal bradou. „Chcete se podívat?“

Zavrtěla hlavou. Znovu na ni vycenil zuby, lesklé a tak husté, že to vypadalo, jako by z jeho dásní vyrazily v jediném trsu. Odněkud se ozvalo ječivé vyštěknutí jeho malého psa a ona málem vykřikla hrůzou. Zapotácela se a Weissmann ji pevně uchopil za loket.

„Pozor,“ zašeptal.

Řídkým sněhem na jeho dvorku se přebrodila k brance. Když se ohlédla, viděla, jak stojí ve dveřích, zalitý měkkým světlem lampy. Díval se za ní a oči mu zářily, jako by je měl ze skleněných korálků, které přišíval na mrtvá zvířata.

![divider.png](./resources/divider_opt.png)

Vrabce, kterého jí dal, se neodvážila vyhodit. Rukou obalenou v kapesníku ho vyňala z kapsy a položila na okno. Když se večer ukládala ke spánku, uvědomila si, že se pokojem šíří podivná vůně. Chvíli pátrala, odkud se bere, a pak zamířila k vycpanému zvířeti. Přiblížila k němu špičku nosu a okamžitě si vybavila Weissmannovu kuchyni, štiplavý pach vyčiněných kůží, petroleje a ještě něčeho dalšího; vzpomněla si na vůni, která vycházela přímo z rasova těla, kořeněnou a nestoudnou; na vůni člověka, který je v neustálém kontaktu se smrtí, a přesto nemá strach.

Odhodlaně vrabce vzala a hodila jej do kamen, pak zabouchla dvířka, vklouzla do postele a přetáhla si peřinu přes hlavu.

</section>
