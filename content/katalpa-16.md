---
contentType: prose
---

<section>

Bratr

Na podzim roku 1914 povolali Karla Kolmanna do války.

Váhal, zda má poslední večer doma strávit s Franziskou, nebo s Klářinou chůvou, jejíž ložnici čas od času tajně navštěvoval; nakonec zvítězil smysl pro povinnost, a tak se večer přivinul k manželce. Ta ho odevzdaně přijala, a když jí s nesmělým výkřikem naplnil klín, pevně zavřela oči a modlila se, aby se z války vrátil živý; představa, že by ve velkém domě na Altenhöfferallee zůstala sama, jí připadala nesnesitelná.

Den nato, zatímco její muž nastupoval do vlaku, žaludek sevřený úzkostí a pod víčky zárodky budoucí nespavosti, se ve Franzisčině děloze začal usazovat shluk buněk, ostýchavý náznak dalšího dítěte, nikdy nenarozený Klářin bratr.

Franziska ho potratila v šestém týdnu. Když začala krvácet, vložila si do kalhotek pečlivě vypranou vložku a o několik hodin později ze sebe s hlasitým zaúpěním vypudila obrovský chuchvalec krve. Znechuceně ho seškrábala do toaletní mísy a potřísněnou vložku namočila do kbelíku se studenou vodou. Potom si vyčistila zuby a upravila vlasy. Když procházela kolem toalety, uvědomila si, že zapomněla spláchnout. S pohledem upřeným do zakrvácené mísy se chopila řetízku a v mohutném proudu vody poslala svého syna do kanalizace.

</section>
