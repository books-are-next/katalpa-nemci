---
title: Učitelka
contentType: prose
---

<section>

O tom, že ve Rzech dosud žije učitelka, která nastoupila na její místo, se Anna Gerlingová dozvěděla týden po svém příjezdu do Tichého Brodu.

Udivilo ji to, stejně jako to, že Fuchs je mrtvý. Koupila svazek fialových aster a v neděli se společně se svým synem vypravila na hřbitov. Postáli nad Fuchsovým hrobem, a když začal Petřík naříkat, že má hlad, vyšli ven a posadili se do trávy. Svačili obložené chleby, které připravila, a pozorovali mravence.

Anna přemýšlela nad svou nástupkyní. Napadlo ji, co ve Rzech dělá takovou dobu po skončení války. Škola byla zavřená, to věděla určitě; jakmile s Petříkem dorazili do vesnice, šla se sama přesvědčit, budova měla zamčené dveře a okna zatlučená prkny.

Napadlo ji, že učitelka určitě znala Fuchse a snad i Weissmanna. Ucítila lehké bodnutí žárlivosti a zamračila se; to všechno bylo pryč. Když potom s Petříkem přecházeli náves, dala se do hovoru s neznámou ženou. Nakonec neodolala a na cizí učitelku se jí zeptala; žena ukázala k Fuchsovu statku, Anna vzala Petříka za ruku a váhavě se k němu vydala.

Statek měl nového majitele. Hospodář byl zřejmě venku, protože dveře otevřela jeho žena. Když jí Anna řekla, že hledá bývalou učitelku, vytřeštila oči, Annina přítomnost ji zaskočila. Obrátila se do chodby, kde stálo asi desetileté děvčátko, hryzalo si koneček copu a zvědavě Annu pozorovalo. Matka mu něco zmateným hlasem přikázala a děvče zmizelo ve světnici. Potom žena posunkem vyzvala Annu, aby ji následovala přes dvůr. Zaklepala na dveře nízkého roubeného stavení, a aniž počkala na vyzvání, vstoupila dovnitř.

Učitelka ležela v posteli. Byla přikrytá dekou a vlasy měla přilepené k čelu; v místnosti se vznášel kyselý pach potu. Byla nemocná.

Annu zaujalo její vypouklé břicho. Udělala několik kroků, aby si to vyklenutí mohla lépe prohlédnout. Bylo to děsivé i komické zároveň, jako by se vrátila v čase, a navíc stála před zrcadlem; zmocnil se jí pocit, že hledí na sebe samu před pár lety.

Učitelka se zvedla na lokti.

„Co chcete?“ zeptala se. „Kdo je to, Barboro?“

Žena, která Annu pustila dovnitř, zavrtěla hlavou.

„Anna Gerlingová,“ zopakovala učitelka, když se Anna tichým hlasem představila. „Malkeho Milostiplná.“

Učitelka si opřela hlavu o polštář.

„Myslela jsem, že vás Weissmann zabil.“

Anna se usmála.

„Měla byste jít,“ řekla Barbora. „Potřebuje odpočívat.“

Anna na ni pohlédla.

„Kdybych mohla nějak pomoct —“

V rozpacích položila ruku na Petříkovu hlavu.

„Ne.“

Barbora ji postrkovala před sebou.

„Zvládneme to samy.“

„Je Weissmannův?“ ozvalo se náhle z postele.

Anna se otočila.

„Ano.“

Petřík vyběhl na dvůr.

„Přijdete zase?“ zeptala se učitelka, když za sebou Anna zavírala dveře.

![divider.png](./resources/divider_opt.png)

Další den se Anna osmělila a posadila se na okraj ženina lůžka. Do Rzů dorazila večer, po skončení vyučování. Petříka vzala s sebou, usadila ho ke stolu u okna a z tašky vytáhla papír a pastelky.

Učitelka měla horečku.

Anna se dotkla její ruky, suché a popraskané kůže.

„Neřekla jste mi své jméno.“

Jmenovala se Klára a trpěla vleklým a bolestivým zánětem ledvin a močového měchýře. Druhým týdnem ležela a odmítala jíst, pila teplý čaj a bedra si balila do šátku s horkými otrubami. Obávala se, že ji deportují nemocnou a že to ublíží dítěti. Nedokázala myslet na nic jiného, představa internačního tábora a zdlouhavé cesty do Německa ji pronásledovala od chvíle, kdy byla propuštěna z vazby v Tichém Brodě.

Močila krev a s ní svoji úzkost; každá cesta na záchod pro ni byla utrpením. Měla strach, že jednoho dne z ní bez povšimnutí v proudu krve vyjde také její dítě.

Vyprávěla to Anně a přitom jí držela ruku. Znenadání se rozzářila; dítě v jejím lůně se pohnulo. Anna přiložila k jejímu břichu tvář a ucítila lehké kmitnutí, protažení a smrštění.

Hladila Kláru po vlasech, nejprve rozpačitě a nejistě, a když si zvykla na tvar její hlavy, silněji a pevnější rukou.

![divider.png](./resources/divider_opt.png)

Klára měla v úmyslu opustit Rzy a vrátit se do Německa. Nevěděla, jak to provést, a zatím neměla čas nad tím přemýšlet, všechnu sílu soustředila na to, aby v sobě udržela plod a aby se zbavila horečky. V nejhorším případě byla odhodlaná jít pěšky, s penězi, které se jí podařilo našetřit, s hrstí potravinových lístků a stříbrnou tabatěrkou po Fuchsově dědečkovi. Z Čech rovnou do Německa, z kolébky nového vzniklého státu do mauzolea na Sprévě a na Dunaji.

Jediné, čemu se chtěla za každou cenu vyhnout, byla internace v některém z táborů. Muž, který ji před čtrnácti dny vyslýchal, ji udeřil do břicha, od té doby čurala krev. Možná za to mohl zánět ledvin a možná mužova rána; policista však ohrozil její dítě, a ona už nechtěla nikomu poskytnout podobnou příležitost.

O internačních táborech slyšela hned po skončení války, a také o pochodech, při kterých umírali lidé, a přestože od té doby uplynulo několik měsíců a situace se částečně uklidnila, proč by měla věřit tomu, že v lágrech to teď vypadá jinak?

Fuchs se raději utopil, než by absolvoval něco takového.

Když se zmínila o Fuchsovi, Anna Gerlingová si rukou zakryla ústa.

Klára není jako Fuchs, není tu nic, k čemu by přilnula takovou měrou, že by jí odtržení způsobilo smrt.

Odejde, jakmile se zotaví, nemůže déle čekat. Je jen otázkou času, kdy se ve Rzech znovu objeví četníci a odvezou ji do Tichého Brodu. To, že ji tak dlouho nechávali na pokoji, je tichem před bouří, předzvěstí něčeho mnohem horšího, než dokáže představit, prologem ke zmizení. Nemá žádné doklady a Češi by ji nechali vyhladovět, kdyby se jí na konci války neujal Fuchs a po něm Barbora, se svou chatrnou školní němčinou a manželovým rozmrzelým pohledem v zádech.

„Kam chcete odejít?“ zeptala se Anna, když se Klára odmlčela.

„Nevím. Musím si to ještě promyslet.“

Klára se zadívala k oknu, kde se Petřík bavil tím, že dýchal na sklo a čmáral po něm prstem.

„Moc se mu nepodobá,“ řekla. „Weissmannovi.“

„Ne.“

Znovu se obrátila k Anně a pohlédla jí do tváře.

„Myslíte si, že to neudělám, viďte. Že neodejdu,“ řekla bojovně.

Anna neodpověděla. Klára se posadila.

„Musím jít čurat.“

Anna jí pomohla z postele. Klára byla vyšší než ona a rozpálená, košili na zádech a na prsou měla propocenou. Když se vrátila zvenku, zabalila se do peřiny a otočila obličejem ke zdi.

„Čí je to dítě?“ zeptala se Anna.

Překvapilo ji, když se dozvěděla, že není Weissmannovo, podvědomě očekávala, že její osud se bude opakovat do nejmenšího detailu, jako by z vesnice nikdy neodešla.

Petřík se k ní rozběhl.

„Mám hlad!“

Uklouzl a do dlaně si zadřel třísku. Došla k němu a zvedla ho. Políbila drobnou krvácející ranku na jeho ruce a podala mu jablko.

Vrátila se ke Kláře.

„Milovala jste ho?“

„Koho?“

„Fuchse.“

Klára mlčela. Anna se dívala na její zátylek, prameny tmavých vlasů mizejících v záhybech pokrývky.

„Zase přijdu,“ řekla.

„Nemusíte.“

Předstírala, že to neslyšela. Vzala Petříka za ruku a zamířila ke dveřím.

„Kdy?“

Klářin hlas zněl nezúčastněně.

„Co nejdřív,“ odpověděla jí.

![divider.png](./resources/divider_opt.png)

Jízdenku ze Rzů Kláře zajistila rána nožem, kterou zasadila Weissmannovi. Zmínila se o tom před Annou.

„Zabila jste ho?“

„Ne. Nebodla jsem moc hluboko.“

Anna na ni hleděla s obdivem.

„Neřekla bych to do vás.“

Klára pokrčila rameny.

„Bylo na něm něco divného,“ řekla Anna.

„Páchl.“

„To ano, ale —“

„Když jsem ho bodla,“ řekla Klára, „špičkou nože jsem narazila na něco tvrdého.“

„Na kost.“

„Tehdy jsem měla pocit, že jsem narazila na jeho duši.“

„Tekla mu krev?“

„Trochu.“

„Plakal?“

„Nevím.“

Anna na okamžik zavřela oči. Weissmann pečlivě odstraněný z jejího těla, vyříznutý jako nádor. Napíchnutý na špičce Klářina nože jako kousek masa, sousto, které je možné rozžvýkat a polknout nebo vyplivnout. Weissmann, který od počátku neměl pevné skupenství, jeho strach jako by byl tekutý, přeléval se v něm a opouštěl ho v krátkých, hnisavých výronech; když odmítl svou ženu; když se zřekl Annina dítěte; když na konci války opustil Rzy.

„Měla jsem to udělat sama,“ řekla Anna. „Cítila bych se líp.“

Mlčely. Do oken se opíralo odpolední slunce.

„Přemýšlela jste nad tím, kam půjdete?“ zeptala se Anna.

„Ne.“

O okenní tabulku zavadila moucha. Když se vzpamatovala z nárazu, znovu vyrazila proti světlu.

„Mám sestru,“ řekla Anna.

</section>
