---
title: Horst
contentType: prose
---

<section>

Horst Ungar měl smysl pro krásu.

Narodil se v Nothfeldenu, malé vesnici nedaleko Hinterbergenu, a do svých patnácti let dělal ministranta knězi, který o sobě tvrdil, že je básníkem. Horst, nejmenší chlapec ve třídě, ochotně naslouchal veršům, které mu kněz předčítal, a doprovázel ho na dlouhých procházkách po okolních lesích. Duchovní brzy nabyl dojmu, že Horst chce pokračovat v jeho stopách.

„Chceš být knězem, viď?“ zeptal se jednoho dne, když se společně vyškrábali na vrcholek kopce poblíž vesnice, a Horst, zaujatý pohledem na farářovy bílé nohy zašněrované v botách s tlustou podrážkou, zmateně souhlasil.

Druhý den mu kněz přinesl červený sešit vázaný v marokénu.

„Na tvé básně,“ řekl a podal mu ho.

Horst se ještě ten večer pokusil napsat první verše a po nedělní mši je knězi přečetl.

„Není to špatné,“ usoudil duchovní a doporučil mu knihy, kterým by měl věnovat pozornost.

![divider.png](./resources/divider_opt.png)

Do patnácti let se Horst podobal své matce. Zdědil po ní jemnou pleť a záplavu hebkých vlasů. Byl neklidný a zádumčivý, rád četl a dokázal se celé dny modlit.

Měl sedm sourozenců; tři sestry a dva bratři dosud žili doma, nejstarší bratr a sestra už měli vlastní rodinu. Horst se narodil jako poslední a jeho pokoj na rodinném statku vznikl přepažením velké místnosti, ve které spaly sestry; kromě postele a stolu se do něj nevešlo nic jiného. Příčka mezi oběma pokoji byla z tenkých smrkových prken, takže Horst slyšel všechno, o čem si sestry před spaním povídají.

![divider.png](./resources/divider_opt.png)

Na gymnáziu v Hinterbergenu nebyl Horst jediným, kdo měl v úmyslu vstoupit do semináře. Brzy se stal členem kroužku, v němž se scházeli podobně smýšlející chlapci. Společně chodili na bohoslužby, půjčovali si knihy a vedli zanícené teologické rozpravy. Když se zdálo, že zbývá už jen krůček k tomu, aby se Horst dostal mezi nebeské anděly, všechno se změnilo: bylo mu patnáct let a narostly mu vousy.

Až dosud se mu dařilo všem známkám dospívání úspěšně vyhýbat. Hlas se mu měnil tak zvolna a nenápadně, že nemusel opustit kostelní sbor a pouze elegantně klouzal mezi dvěma póly barytonu. Příliš nevyrostl a jeho tělo zůstalo křehké a hubené. Chodil pružným, svižným krokem, často se usmíval, a když přemýšlel, vyskočila mu na čele vráska tak rozkošná, že mohla být dívčí.

Na počátku čtyřicetidenního předvelikonočního půstu si nicméně všiml, že ho začíná svědit brada. Mnul si ji, dokud nezčervenala, a potom ji před zrcadlem zkoumal; neobjevil však nic mimořádného. Navzdory tomu se mu během následujících čtyřiceti dnů na čelist a na tváře položil stín, který nešel smýt. Vousy byly zpočátku měkké a poddajné, ale postupně hrubly, a když po nich Horst zvědavě přejížděl dlaní, škrábaly. Chlupy, které mu vyrazily na prsou, ztmavly, varlata ztěžkla a chmýří v klíně nahradily tuhé zakroucené chloupky.

Horst vyrostl a zesílil. O velikonoční vigilii, když si v sakristii chystal ministrantské roucho, se zahlédl v zrcadle. Postřehl, že už se nepodobá matce, její něžné rysy byly pryč, a místo nich se v zrcadle odrážel otcův obličej, široké čelo, vystouplé rty a silná brada.

Potěšilo ho to.

![divider.png](./resources/divider_opt.png)

Na varhany v Nothfeldenu již několik let hrála Lilli Pletschová, tichá a klidná dívka, o níž se říkalo, že chce vstoupit do kláštera. Měla hluboký, čistý hlas a jezdila do Hinterbergenu na soukromé hodiny zpěvu. Horst, který zpíval v kostelním sboru vedeném jejím otcem, si jí nikdy pořádně nevšímal, pouze jednou, když před ním stoupala na kůr, zaznamenal, že je obutá do luxusních střevíců s vysokým podpatkem. Překvapilo ho to, a než se posadila k varhanám, pohlédl jí do tváře; ona jeho pohled mlčky opětovala.

Narozdíl od něj měla Lilli přehled o každém členu sboru. Většinu kostelních písní znala zpaměti, a tak místo do not hleděla na hlavy zpěváků. Horst patřil zpočátku mezi ty nejmenší, ale potom — Lilli připadalo, jako by se to stalo přes noc — vyrostl a brzy ostatní chlapce přečníval. Přestože jeho tělo zesílilo a svaly zmohutněly, zůstala v něm zvláštní jemnost, která se projevovala v nachýlení hlavy, když zpíval nejvyšší tóny. Věděla, že má přezdívku Faráříček, a podle toho, jak zbožně se tvářil, to nejspíš se vstupem do semináře myslel vážně.

Netušila, kdy poprvé ji napadlo, že by ho mohla svést. Na kůru ho vídala zřídkakdy, většinou dělal ministranta a zpíval jen o velkých svátcích. Jednoho dne však zaregistrovala ruku, kterou se opíral o zábradlí kůru, širokou a pevnou, a naplnilo ji vzrušení. Napadlo ji jediné slovo — šoustat; znala je od čeledínů, kteří připouštěli každoročně k prasnicím kance. Skutečnost, že jí na mysli vytanulo právě při bohoslužbě, ji natolik vyděsila, že se opřela do kláves a zahrála několik falešných tónů.

O měsíc později přesvědčila otce, aby na vánoční bohoslužbu nacvičil Bachovo oratorium, ve kterém před třemi léty zpíval Horst sólo. Nacvičovat začali v listopadu, a když Lilli požádala Horsta, aby se po skončení společné zkoušky zdržel na kruchtě, protože si potřebuje ještě několik částí zopakovat, nikdo se nad tím nepozastavil.

Osaměli na kůru, kde temnotu prorážel jediný paprsek, z lampičky, zavěšené nad klaviaturou. Horst držel v rukou listy partitury a díval se pod sebe, do prázdného kostela, jímž se vznášela vůně svíček a chvojí, a Lilli, s rukama ztuhlýma strachy, seděla za varhanami. Když sebrala odvahu, tiše vstala a vydala se k Horstovi, ten se však znenadání otočil, takže zpanikařila, udělala krok stranou a natáhla se po tlačítku, kterým se spouštěly nově instalované elektrické měchy.

„Chci zapnout proud,“ sdělila chlapci, který náhle stanul vedle ní.

A on udělal něco, co nečekala; předpokládala totiž, že celou tíhu jejich sblížení ponese sama.

Naklonil se k ní a políbil ji.

![divider.png](./resources/divider_opt.png)

Pomilovali se v prázdném kostele, a když skončili a Horst si položil zpocenou hlavu do důlku pod její tváří, přitiskla se k němu a rozpačitě se zeptala, jak je možné, že se tak vyzná. Zasmál se a prozradil jí, že občas dírou v přepážce, která odděluje jejich pokoje, pozoruje své sestry.

![divider.png](./resources/divider_opt.png)

Scházeli se dva roky, během kterých ho zcela opustily myšlenky na vstup do semináře. Občas spolu hovořili o sňatku, a když mu Lilli jednoho dne oznámila, že je těhotná, bez váhání ji požádal o ruku. Odmítla a nevzrušeně přiznala, že dítě není jeho. Měl pocit, jako by ho udeřila do tváře; kromě ponížení a zlosti však cítil také úlevu.

Naposledy se setkali v předvečer její svatby, vplížil se do Lilliina pokoje a nalezl ji s vlasy natočenými na tuhých papírcích. Milovali se tiše a nepřítomně, ona byla v myšlenkách u svého budoucího muže a on myslel na vojenskou akademii v Berlíně, kde právě začal studovat.

![divider.png](./resources/divider_opt.png)

Po absolutoriu získal Horst zaměstnání na hospodářském úřadě v Hinterbergenu, kde evidoval a přerozděloval armádní přebytky. Pronajal si malý byt na Bäckergasse a znovu se vrátil k psaní poezie. Když oslavil šestadvacáté narozeniny, stal se jeho nadřízeným Karl Kolmann. Kdosi mu prozradil, že Kolmann je šťastně ženatý a má dceru; později se Horst také doslechl, že ve svém domě často pořádá večírky, které navštěvují jeho spolupracovníci a přátelé. On sám nikdy pozván nebyl. Mrzelo ho to. Přál si ve svém zaměstnání vystoupat o kousek výš a domníval se, že přátelský vztah s nadřízeným by mu to výrazně ulehčil.

Kolmannovu dceru poprvé uviděl dvanáctého prosince roku 1936. Stejně jako ona také Horst měl pocit, že se z postavy stojící na cestě v parku cosi odděluje. Vzápětí zjistil, že je to klobouk, a bez zaváhání se pro něj rozběhl. Jakmile jej dostihl, uchopil ho za mírně zvednutý okraj a tiskl ho k nosu, dokud k němu Klára a její otec nedošli.

</section>
