---
title: Smrt
contentType: prose
---

<section>

Franziska Kolmannová ráda zahradničila.

Pokaždé než se vydala na zahradu, strávila dlouhou chvíli před zrcadlem. Kdysi plela záhon otočená zády do ulice a pošťák, který si ji spletl se služebnou, na ni zapískal přes plot. Když si uvědomil svůj omyl, rozpačitě se omluvil, ona se hlasitě zasmála a natáhla ruku pro dopis. Sotva však listonoš zmizel na konci ulice, rozběhla se domů, postavila se k zrcadlu a prohlížela se ze všech stran. Nakonec se ohnula a zamžourala na sebe mezi svými koleny.

Mám zadek jako služka, pomyslela si.

Kdykoliv potom pracovala venku, klekala si s obličejem otočeným do ulice a pečlivě nalíčená.

![divider.png](./resources/divider_opt.png)

Služku Anneliese najala Franziska na doporučení známého kněze. Dívce bylo devatenáct let, na obličeji měla velké mateřské znaménko, a když se unavila, zlehka dopadala na pravou nohu, což Franzisku dost mrzelo. V té době se na setkáních Ženského kroužku hovořilo o tom, zda je stále ještě možné najmout služebnou bez vady, a dámy z Hinterbergenu se předháněly v líčení potíží, které se svými služkami mají; byla tu epilepsie, revma, zkažený dech, ochraptělost, hluchota, a dokonce těhotenství, takže Franziska posléze uznala, že přese všechny drobné nedostatky je její služka náramně zdravá.

![divider.png](./resources/divider_opt.png)

Anneliese si pravidelně kupovala sešitové romány, které vycházely na pokračování a prodávaly se v trafikách.

Jejich cena se na počátku dvacátých let pohybovala od dvou do několika desítek milionů marek, což v přepočtu na tehdejší Klářinu měnu byla dvě citrónová lízátka nebo balíček lékořicových bonbónů nebo pouťové štěstíčko s překvapením nebo nafukovací balónek a píšťalka z tvrdého papíru.

Do Anneliesina pokoje chodívala Klára před spaním. Služebná už byla oblečená v noční košili a zabalená až po krk v peřině. Vlasy měla natočené na bílé papírky, lampu na nočním stolku rozsvícenou a o břicho si opírala rozevřený sešit. Klára vklouzla do její postele a Anneliese začala číst, pomalu a procítěně. Ženy vystupující v jejích románech byly přecitlivělé a často omdlévaly. Klára si něco takového neuměla představit, ženy, které obklopovaly ji, měly vlastnosti, o nichž se v knihách nepsalo, byly činorodé, popudlivé a hádavé, neustále něco vylepšovaly a skákaly svým mužům do řeči.

Když jednou Anneliese četla o hrdince unavené životem, Klára na ni zkoumavě pohlédla.

„Takové ženy nejsou,“ řekla.

Anneliese k ní otočila hlavu.

„Já jsem taková byla,“ povzdechla si.

Klára se jí zahleděla do tváře ztěžklé tučným podbradkem.

„Ano, i já jsem taková byla,“ opakovala pohnutě Anneliese. „Ale život mě obrousil.“

Odložila knihu.

„Kde já jsem mohla být,“ zasnila se.

„Kde?“ zajímalo Kláru.

„No… nevím. Ale někde jinde,“ odpověděla Anneliese. „Vždycky jsem měla za ušima. Jenže s tímhle,“ dotkla se prsty mateřského znaménka na tváři, „jsem nemohla dělat nic jinýho než služku.“

„Aha,“ řekla Klára.

„Víš, co dělají vídeňský služky, když už nemůžou dál?“ zeptala se Anneliese.

„Ne.“

„Nastrouhají si do mlíka sirky a vypijou to.“

„Proč?“

„Protože chtějí umřít.“

Klára ji pozorovala vážným pohledem a to Anneliese lichotilo.

„Kolikrát já už držela v jedný ruce krabičku se sirkama a v druhý mlíko,“ zalhala. „Ale pak jsem si řekla, že to musím ještě vydržet.“

Klára mlčela. Anneliese jí vůbec nepřipomínala hrdinky ze sešitových románů. Se zpocenou šíjí se zvedala po jejím boku jako obryně, z ňader jí vycházela ostrá vůně jádrového mýdla.

„Já totiž hledám svý místo,“ uzavřela významně Anneliese a Klára na ni zůstala užasle a beze slova civět.

![divider.png](./resources/divider_opt.png)

Na vídeňské služky si Klára vzpomněla o dva roky později, kvůli cirkusu.

Cirkus byl v Hinterbergenu již mnohokrát, ale ještě nikdy neměl tak velkolepou reklamu. Klára, která se právě vracela ze školy, strnula s rukou na klice a dychtivě sledovala průvod artistů a klaunů rozhazujících mezi kolemjdoucí pozvánky na představení a konfety. Když průvod zmizel na konci ulice, vběhla do domu a vrhla se kolem krku matce. Franziska, chystající se na schůzku mariánské družiny, ale její nadšení nesdílela a Klára se zaraženě dívala, jak si pomalu a s rozmyslem zapíná kabát.

„Vím, že jsi rozumná holčička a pochopíš to,“ řekla jí matka na odchodu. „Cirkus není nic pěkného.“

Klára si myslela pravý opak, zarputile však mlčela. Když Franziska odešla, dala se do pláče. Anneliese, která zaslechla jejich rozhovor, jí položila ruku na rameno.

„Uvařím ti čokoládu,“ řekla a odvedla ji do kuchyně, kde kuchařka oplachovala nádobí a vrtěla hlavou.

„Taková hloupost,“ divila se hlasitě. „Brečet kvůli cirkusu.“

Anneliese Kláru objala.

„Vy tomu nerozumíte, Elso,“ řekla. „Ale my víme, co je to bolest.“

Kuchařka se zasmála.

„Tak to jo,“ řekla a zamrkala na Kláru.

Všechny tři se společně usadily ke stolu a Anneliese rozlévala z velké konvice čokoládu. Kuchařka si namazala krajíc chleba máslem. V teple, které z ní vyzařovalo, se Klára cítila bezpečně. Tiše, jako by si to jen zkoušela, zaúpěla.

„Pojď sem,“ řekla kuchařka a přitiskla si ji na prsa.

Voněla octem a práškem na nádobí.

„Až vyrosteš, můžeš chodit do cirkusu každej den.“

„Jenže já chci teď,“ vzlykla Klára a vymanila se z ženina objetí.

Kuchařka pokrčila rameny.

„To se nedá nic dělat,“ řekla a Klářin smutek se změnil ve vzdor.

![divider.png](./resources/divider_opt.png)

V noci se tajně vyplížila ze svého pokoje. Nevěděla, kolik je hodin, ale protože v otcově pracovně se nesvítilo, usoudila, že bude po půlnoci. Opatrně sešla po schodech do kuchyně a na stěně nahmatala vypínač. Ostré bílé světlo se odrazilo od naleštěných pánví, zavěšených nad sporákem.

Spíž, ve které stála chladnička se zásobníkem naplněným ledem, byla zavřená na petlici. Klára opatrně vysunula háček z kovového očka, potom otevřela chladničku a do malého šálku si odlila mléko. S kapsou plnou zápalek nakonec vyslídila struhadlo a po špičkách se vrátila zpět do svého pokoje.

Byla rozhodnutá umřít. Věděla, že umírají staří a nemocní lidé a někdy mladé hrdinky v Anneliesiných románech.

A vídeňské služky, samozřejmě. Když jsou v koncích.

Přestože nebyla vídeňská služka, Klára si v koncích připadala. Večer se postavila k oknu a shlížela do ulice. Lidé, kteří procházeli kolem, měli určitě namířeno k plátěnému stanu postavenému za městem. Kláře připadalo, že i přes sklo slyší hlasy plné nadšení a zvědavosti.

Nemám proč žít, pomyslela si.

![divider.png](./resources/divider_opt.png)

Kdyby se na okamžik zastavil čas, situace by vypadla následovně:

Klára Kolmannová — věk dvanáct let a dva měsíce — stojí u okna a uvažuje o sebevraždě, protože jí rodiče nedovolili jít do cirkusu. Nakonec se rozhodne otrávit fosforem ze zápalek.

Ve stejnou dobu přiváží Albert Högl, majitel velkého berlínského knihkupectví, do svého obchodu balíky s knihami, které byl vyzvednout v tiskárně na Annabergstrasse. Když mu do ruky padne dvoudílná kniha s názvem Mein Kampf, uloží ji až na konec police, protože je přesvědčený, že o ni nebude zájem.

V ten samý okamžik se Franziska Kolmannová odpočívající před večeří přetočí na bok a ve spánku si vsune dlaně mezi stehna.

Žádná ze služek dlících ve Vídni nemá na smrt ani pomyšlení.

![divider.png](./resources/divider_opt.png)

Vrstva nastrouhaných barevných hlaviček se držela na hladině mléka jako škraloup. Klára dlouho míchala nápoj prstem a potom si odhodlaně přiložila šálek ke rtům. Napočítala do tří a napila se. Pak znovu. A ještě jednou. Když byl šálek prázdný, odložila jej na stůl, lehla si do postele, zavřela oči a čekala.

Zvracet začala nad ránem. Seděla na posteli, ruce přitisknuté k břichu, a dávila tak hlučně, že během okamžiku do pokoje vtrhli rodiče a vyděšeně hleděli na spoušť, kterou způsobila.

Když se zdálo, že se její rozbouřený žaludek uklidnil, vzala ji matka do koupelny, umyla ji a převlékla do čisté noční košile. Pak zavolala Anneliese, která vydrhla postel a přinesla nové ložní prádlo. Klára se zatím choulila ve velkém křesle a pozorovala struhadlo pokryté drobnou drtí ze zápalek, které zasunula pod matraci a které Anneliese nechápavě zvedla a odložila stranou.

Odpoledne přišel lékař. Studenými prsty jí prohmatával břicho a kladl spoustu otázek. Po jeho odchodu se u jejího lůžka zastavila Anneliese. Přinesla vanilkový pudink s ovocem a spiklenecky zašeptala, že si v obchodě s tabákem na Bockenheimer Warte koupila nový román.

Klára se obrátila čelem ke zdi a mávnutím ruky Anneliese odehnala. Od té doby se v jejím pokoji nezastavila a Anneliese tak trávila večery nad sešitovými romány sama.

</section>
