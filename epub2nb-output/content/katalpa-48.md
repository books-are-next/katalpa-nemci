---
title: Křída
contentType: prose
---

<section>

Po neděli se poprvé setkala s dětmi.

Když se jim představovala a psala své jméno na tabuli, z prstů jí vyklouzla křída. Nedopatřením na ni šlápla. Zčervenala a ukázala na chlapce v první lavici.

„Jak se jmenuješ?“

„Schöb, prosím. Nikolaus.“

Usmála se.

„Dobře, Nikolausi. Kde jsou křídy?“

Chlapec neodpovídal a místo něj se přihlásila se dívka s dlouhými copy.

„Žádné nejsou, slečno učitelko,“ řekla, poté co ji Klára vyvolala.

Kláru napadlo, že si z ní dělá legraci, ale dívka se tvářila vážně.

„Tak si je budeme muset vypůjčit,“ rozhodla.

Obrátila se na chlapce, který stále zaraženě mlčel.

„Nikolausi, zajdeš do vedlejší třídy a poprosíš pana učitele o kousek křídy.“

Chlapec se neochotně zvedl a zakrátko se vrátil s úlomkem křídy.

Když Klára dokončila docházku, zalistovala v třídní knize. První stránky vyplňovala její předchůdkyně Anna Gerlingová a narozdíl od Fuchse nedokázala své rozmáchlé písmo vtěsnat do předepsaných řádek. Z Fuchsova úsporného zápisu Klára zjistila, kde skončil, a protože první hodinu učila počty, plynule na jeho látku navázala.

![divider.png](./resources/divider_opt.png)

Večer se v jejím pokoji objevil Fuchs. Napadlo ji, zda má v úmyslu navštěvovat ji každý den, a rozmrzele odložila rozečtenou knihu.

Fuchs přešel pokoj a postavil se k oknu.

„Zřejmě jsem vás zapomněl upozornit na řadu věcí,“ řekl. „Myslel jsem, že vás to napadne.“

„Prosím?“

Znervózňoval ji. Došla ke kamnům a přiložila; z vypraného prádla, které nad ně pověsila, stoupala pára.

„Křída,“ pronesl záhadně. „Od začátku války se potýkáme s nedostatkem křídy.“

Nezmohla se na odpověď. Zírala na něj a uvědomovala si, že se jí začínají chvět nohy.

„Každý týden můžeme spotřebovat určité množství křídy,“ pokračoval. „Vy jste svůj příděl vyčerpala už dnes.“

„Upadla mi na zem. Šlápla jsem na ni.“

Neposlouchal ji.

„A navíc jste poslala jednoho ze svých žáků pro mou křídu.“

Byla tak ohromená, že se nedokázala bránit.

„Ať se to víckrát neopakuje.“

Domluvil a zahleděl se jí do tváře.

„Zítra se zastavte u mě v kabinetu. Dám vám novou křídu.“

Čekala, že Fuchs se nakonec zasměje a oznámí, že to byl jen žert. Než došel ke dveřím, vysnila si kilogramy bílé křídy, kterou mohla kdykoliv beztrestně použít.

Vzal za kliku.

„Doufám, že příště budete opatrnější,“ poznamenal o něco vlídněji a zmizel v chodbě.

Osaměla, zaražená a v rozpacích. Všimla si, že spodničku pověsila příliš blízko plotny, bavlněný lem zhnědl a zavanul spáleninou.

</section>
