---
contentType: prose
---

<section>

Skládanka

V červenci roku 2004 čekám druhé dítě a zpráva o smrti babičky Rissmannové mě zastihne v kavárně nedaleko Berwick Street, kde si s Peterem prohlížíme obrázek z ultrazvuku.

Gertrude zajímá, jestli přijedu na pohřeb, a já nevím, co odpovědět, civím na černobílou fotografii svého nenarozeného dítěte a mlčím. Nakonec Gertrude slíbím, že se večer ozvu. Peter z mého výrazu pozná, že se něco děje.

„Je mrtvá,“ řeknu a teprve později si uvědomím, že jsem zapomněla přepnout z němčiny do angličtiny.

Tajemství babičky Rissmannové už dávno není tajemstvím, během dvou let, kdy jsem jezdila do Lahnsteinu za Gertrude, jsem ho seznámila se všemi podrobnostmi.

Pevně mě uchopí za ruku. Nepotřebuju podržet, kvůli smrti babičky Rissmannové plakat nebudu. Její smrt není překvapením pro nikoho z nás, už před rokem smrt šikovně obelstila, když přežila dvě slabé mrtvice. Ta třetí byla mnohem silnější a smrtelná, spolkla babiččin mozek se vším všudy, se vzpomínkami zasutými hluboko v podvědomí i s posledními vlákny zdravého rozumu.

Rozesmutní mě, když si vzpomenu na svou poslední návštěvu v lahnsteinském ústavu. Babička ležela v čerstvě povlečených peřinách, měla zavřené oči a rty promodralé jemnou spletí žilek, s bublinkami slin z ní vycházelo jediné jméno, které udržela v paměti (Erich) a kterým označovala každého, kdo jí byl blízký.

Prozradila jsem tehdy to jméno Peterovi a vychutnávala si, jak štípe na jazyku; Erich, jméno mého dědečka, otcova tatínka.

Podobných drobností bylo samozřejmě víc a při každém setkání s Gertrude z ní nějaká vypadla; Gertrude ze sebe nevydávala všechno najednou, informace sdělovala tak, jak jí vyskakovaly v paměti, postupně a opatrně, většinu z nich podbarvovalo rozhořčení nebo rezignace, pocit křivdy se mezi námi rozvíral jako propast. Věděly jsme, kde má každá z nás hranice, já sem nesnesla, když mluvila špatně o mém otci, a jí zase vadily výtky, které jsem adresovala babičce Rissmannové.

Vybavuji si Gertrudina první slova, která šla přímo k jádru té záležitosti; vyslovila je bez obalu a nechala je mezi námi poletovat, musela jsem je k sobě přitáhnout a očichat, abych poznala, že obsahují starou a vyčpělou výčitku.

„Vzali jste jí ho,“ řekla Gertrude.

Představila jsem si babičku Mahlerovou, Hedviku, a nepřipadalo mi to nemožné, byla umíněná a zatvrzelá; když ji stravovala rakovina, silou vůle oddalovala smrt, jak nejdéle to šlo. Přesto jsem zavrtěla hlavou, v babiččině malé pracovně se ten den střetly dvě rodinné legendy, nemohla jsem tak snadno opustit všechno, co nám otec říkal.

Gertrude neměla chuť o tom mluvit a já jsem spěchala, měla jsem zamluvený nocleh v Bruselu, a navíc mi končila dovolená. Domluvily jsme se, že přijedu znovu, na víkend a bez Dorotky. Když jsem pak měsíc nato opět směřovala zpět do Lahnsteinu, uvědomila jsem si, že vůbec nejsem připravená. Nevěděla jsem, zda mám čekat slovní přestřelku nebo lítostivou defenzivu, kromě toho jsem si nebyla jistá, co mohu sama nabídnout, jestli je lepší obhajoba, nebo útok. Zastavila jsem v obchodě s vínem, koupila tři lahve červeného a v malém krámu na okraji Lahnsteinu jsem bez rozmýšlení pořídila dva obrovské steaky a kilo hranolek.

Mýlila jsem se, když jsem čekala pohnuté přivítání; Gertrude v tmavém kostýmu a s krokodýlí kabelkou mi oznámila, že dnes je poslední den, kdy je ve Frankfurtu otevřená výstava Albrechta Dürera.

Do muzea jsme se dostaly dvě hodiny před zavírací dobou. Vyhodila jsem čtyři eura za průvodce na křídovém papíře, a zatímco jsem procházela jednotlivými sály, Gertrude vydržela celé dvě hodiny stát před grafikou Melancholie.

Do Lahnsteinu jsme dorazily pozdě v noci; steaky, které jsem nechala v autě, byly nepoživatelné. Udělaly jsme si místo nich omeletu a pak jsme seděly v Gertrudině nerezové kuchyni, upíjely víno a dívaly se, jak hodiny na elektrickém sporáku odměřují čas.

Bylo to tak pokaždé.

Vymyslela to Gertrude. Společně strávený čas, výstava nebo koncert, výlet do okolních kopců, sauna. A mezi tím úlomky informací, drobečky utroušené jakoby mimochodem.

Gertrude byla mnohem chytřejší než já. Původně jsem měla v úmyslu ji vysát, získat od ní informace o babičce Rissmannové a vrátit se domů; nenapadlo mě, že bychom se mohly spřátelit.

Myslela jsem si, že je osamělá, a proto si mě oblíbila. Měla však řadu přátel a jednu nebo dvě milenky, nepotřebovala k sobě nikoho dalšího. Byla věcná a samostatná, cynická tak, že mě to někdy zaráželo.

„Stárnoucí lesba s matkou v ústavu,“ říkala o sobě a já jsem měla sklony ji utěšovat, dokud mi nedošlo, že o něco takového nestojí.

Svou matku navštěvovala pravidelně, já jsem ji doprovázela, kdykoliv jsem byla v Lahnsteinu. Snažila jsem se na babičku Rissmannovou dívat jinak, jako na někoho, kdo byl okraden, ale nedařilo se mi to. Otcovo vyprávění ve mně bylo příliš silně zakořeněné, prorostlo mě do hloubky, nedokázala jsem babičku vidět jinýma očima než jeho.

Pohádaly jsme se jenom jednou. Obě jsme byly opilé a měly jsme lítostivou náladu; den předtím jsme byly v ústavu svatého Josefa a zjistily jsme, že si babička rozškrábala ruce tak, že ji ošetřovatelky musely připoutat k lůžku. Večer jsme vypily dvě lahve vína a Gertrude vykouřila krabičku cigaret. Zdálo se mi, že to s kouřením přehání, a upozornila jsem ji na to; Gertrude se prudce ohradila, a náhle jako by se protrhla hráz, záplava ostrých slov, která se z nás vyřinula, nás obě překvapila. Křičely jsme na sebe bez ohledu na to, že o patro výš spala Dorotka.

Nakonec jsem Gertrude osočila z toho, že všechno, co mi řekla o babičce, je lež.

Zarazila se.

„Ty myslíš, že jsem ti lhala?“ zeptala se tiše.

„Nevím, co si mám myslet.“

„Hovno,“ řekla.

Otevřela další láhev vína a odešla na balkon. Uvařila jsem kávu; když jsem ji Gertrude odnášela, našla jsem opřenou o zábradlí civět do zahrady. Vypily jsme kávu a pak se Gertrude pozvracela, druhý den jsme potřísněné záhony omyly proudem vody z hadice a o tom, co se večer stalo, jsme už nemluvily.

</section>
