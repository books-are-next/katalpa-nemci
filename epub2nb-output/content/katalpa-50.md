---
title: Dárek
contentType: prose
---

<section>

V polovině února Klára navštívila inspektora Malkeho.

Byl v dobré náladě, a zatímco jí naléval čaj, prohlížela si jeho kancelář. Všimla si řady knih vyskládaných na okně a zdálky se pokusila rozluštit jejich názvy.

Malke jí podal čaj a posadil se.

„Zabydlela jste se?“

„Ano.“

Postřehla, že Malke neustále něčím zaměstnává ruce; kroužil čajovým šálkem, cupoval okraje pijáku, otvíral zásuvky.

„Nejraději se s učiteli setkávám při obědě,“ řekl, když ji k sobě zval. „Je to příjemnější než jednotlivé vizitace.“

Seděla proti němu a upíjela čaj. On roztržitě rovnal papíry na stole a nakonec se zhoupl na židli a vrhl rychlý pohled na hodinky.

„Oběd bude ve dvanáct.“

Zvědavě na ni pohlédl, třel si přitom bradu.

„Zajímáte se o lingvistiku?“ zeptal se náhle.

Jeho otázka ji zaskočila.

„Ne,“ odpověděla a nemohla se zbavit dojmu, že ho tím zklamala.

„Ovšem.“ Malke zamrkal. „Váš obor je poněkud odlišný. Výtvarné umění, jestli se nepletu?“

Přisvědčila.

„Já jsem původně vystudoval matematiku,“ řekl. „Ale nikdy jsem se jí nevěnoval.“

Ukázal na hraničku knih na okně.

„Před několika lety jsem objevil onomastiku.“

Došel k oknu a podal Kláře tlustý svazek. Nalistovala titulní stranu: Poznámky k sémantice vlastních jmen.

„Na studia už je pozdě,“ řekl. „Zabývám se tím soukromě.“

Znovu se posadil a začal něco čmárat na kousek papíru. Pak se předklonil.

„Kupříkladu vaše jméno,“ řekl. „Víte, jak vzniklo a co znamená?“

Zavrtěla hlavou a on začal s výkladem. Předstírala, že poslouchá, a nechala myšlenky volně plynout. Když hlasitě pleskl rukou o stůl, trhla sebou.

„Už jste je slyšela mluvit česky?“ zeptal se a Klára pochopila, že opustil oblast etymologie a změnil téma.

„Ještě ne,“ řekla a doufala, že její odpověď se smysluplně včlení do Malkeho monologu.

„To, že je to německá vesnice, neznamená, že její obyvatelé nemluví česky,“ poznamenal.

Oči mu ztvrdly a rty měl stažené.

„Chápu.“

„Většina potíží je způsobena tím, že se tu dlouhou dobu mísily obě národnosti,“ pokračoval. „Bohužel.“

Chtěl ještě něco říct, ale pak se s pohledem upřeným na hodinky zvedl a pozval ji do jídelny. Mezi dveřmi se zastavil, takže mu téměř vrazila do zad. Otočil se k ní. Ucítila jeho dech a nenápadně ustoupila.

„Jakmile je přistihnete,“ řekl, „musíte zakročit.“

„Ano.“

„Nedisciplinované jsou především děti,“ vysvětloval. „Musíte je hlídat.“

Přikývla, ale později zjistila, že to nedokáže; narozdíl od Fuchse, který se za dětmi plížil, a pokud je přistihl mluvit česky, bez skrupulí je trestal.

![divider.png](./resources/divider_opt.png)

Obědvali ve velké jídelně s okny vedoucími do ulice. Malke jedl pomalu a s požitkem, po obědě se omluvil se a zmizel za dveřmi. Služebná odnesla špinavé nádobí a vrátila se s konvicí kávy a dvěma šálky, Malke ji následoval s krabičkou cigaret v ruce.

Přesunuli se do výklenku s několika křesly a šachovým stolkem. Malke se posadil vedle Kláry a nabídl jí cigaretu. Pak se pohodlně opřel a natáhl nohy.

„Někdy zapomínám na to, že je válka,“ řekl, když odklepával popel z cigarety.

Jeho slova Kláru podráždila. Napila se kávy, a když odkládala šálek, zjistila, že si ji Malke zvědavě prohlíží.

„Proč jste nezůstala v Říši?“

Naklonil se k ní, a přestože otázku položil klidně, Klára v ní vytušila nedůvěru.

„Kdybych zůstala doma, musela bych pracovat v továrně,“ přiznala bez obalu.

Malke se zasmál. V popelníku zamáčkl nedopalek a vzápětí znovu zalovil v krabičce s cigaretami.

„Myslíte, že tady se budete mít lépe?“

Mávnutím uhasil zápalku. Dívala se na jeho ruce, zápěstí s černými chloupky, zlatý proužek snubního prstenu.

„Vlastně jsem se chtěla zeptat —“ odmlčela se, napadlo ji, že vstupuje na tenký led. „Proč odešla má předchůdkyně?“

Malke zvedl konvici s kávou. Zavrtěla hlavou. Naplnil svůj šálek a sáhl po konvičce se smetanou.

„Nemluvila jste o tom s Fuchsem?“ zajímalo ho.

„Nic mi neřekl.“

Malke si pečlivě odměřil smetanu.

„Došlo k nějakým neshodám,“ odpověděl.

Hodil do šálku tři kostky cukru a kávu, která vyšplíchla přes okraj, setřel špičkou prstu. Klára čekala, zda se vyjádří podrobněji, ale Malke dopil a osušil si ústa ubrouskem.

„Je to uzavřená záležitost,“ řekl a vstal.

Pochopila, že její návštěva je u konce. Pomohl jí do kabátu a podal jí oběžník, který od něj obvykle každý týden přivážel Fuchs.

„Jmenovala se Anna,“ řekl, když se s Klárou loučil.

Udiveně na něj pohlédla.

„Vaše předchůdkyně,“ usmál se. „To jméno pochází z hebrejštiny. Znamená milostiplná.“

Když brala za kliku vchodových dveří, zaslechla, jak na ni volá, aby se ještě zastavila v kuchyni. Poslechla a v kuchyni jí služebná podala balíček v zamaštěném papíře.

„Co je to?“ zeptala se.

„Dárek od pana Malkeho,“ odpověděla žena. „Dostává ho každý, kdo s ním obědvá.“

V balíčku, který otevřela po návratu do Rzů, našla bochník chleba vypolstrovaný tlustým plátkem slaniny a žlutý sýr. Zastyděla se a napadlo ji, že by to měla Malkemu poslat zpět, ale nakonec to snědla do posledního drobečku.

</section>
