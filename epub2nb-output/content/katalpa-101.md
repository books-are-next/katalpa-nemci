---
title: Něha
contentType: prose
---

<section>

Barbora Levičková porodila na konci dubna.

Dítě se narodilo pozdě večer, lehce vyklouzlo z Barbořina klína, mokré a jemně ochmýřené. Když porodní asistentka přestřihla pupeční šňůru, podala novorozeně Kláře, která ho osušila. Barbora zeptala, jakého je dítě pohlaví, a porodní asistentka, upírající oči na její lůno, zachytila mokvavý koláč placenty. Odhodila ho do kbelíku.

„Dcera,“ řekla Barboře. „Máš dceru.“

![divider.png](./resources/divider_opt.png)

Klára zastihla Fuchse v sadu, trápil se nad jabloněmi nasazujícími na květ.

„Začaly příliš brzo,“ řekl, když k němu došla. „Zmrznou.“

Podívala se na větev, kterou jí ukazoval, a všimla si, že tmavým pupenem probleskuje světlo okvětních plátků.

„Barbora má dceru,“ řekla. „Právě se narodila.“

„Slyšel jsem křik,“ odpověděl a váhavě přejel špičkou prstu po jednom z poupat. „Jaké to bylo?“

Chtěla mu říct, že to bylo příšerné. Krvavé a odpuzující.

Místo toho se krátce zamyslela.

„Krásné,“ odvětila a s údivem sledovala, jak k ní Fuchs přistupuje a rozpačitě se dotýká její tváře.

</section>
