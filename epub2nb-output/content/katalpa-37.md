---
title: Zbabělost
contentType: prose
---

<section>

O tom, že mu Karl Kolmann vystaví doklad o nepostradatelnosti, Horst nepochyboval.

Přesto, když ho o to žádal, byl zrudlý rozpaky.

„Udělal bych to, i kdyby ses na mě neobrátil,“ řekl Karl Kolmann. „Za dva měsíce se budeš ženit.“

Úřad, kam Horst potvrzení nesl, byl nedaleko jeho a Klářina nového bytu. Když předložil doklad tajemníkovi odvodní komise, muž si u jeho jména udělal poznámku. Horstovi připadalo, že se přitom ušklíbl. Dotklo se ho to. Odpoledne zamířil k nádraží a nechal se odvézt jednu stanici ke Klářinu lyceu. Když po skončení vyučování vyšla z budovy, překvapilo ji, že ho tu vidí, a na tváři se jí objevil úsměv.

„Mám tady kolo,“ řekla.

Sledoval, jak odemyká řetěz zajišťující bicykl ve stojanu a vkládá ho do tašky přes rameno. Vzal kolo za řidítka a Klára s ním srovnala krok. Poznala, že ho něco trápí, ale nevyptávala se. Šli podél kolejí, stezkou vyšlapanou v kvetoucím heřmánku.

„Byla bys radši, kdybych se nechal odvést?“ zeptal se Horst náhle.

Zastavila se a polekaně ho vzala za ruku.

„Jak tě to může napadnout?“

Pokrčil rameny.

„Nevím, jestli je správné, abych zůstal doma,“ řekl. „Teď když nejspíš bude válka.“

Objala ho a položila mu hlavu na rameno.

„Válka,“ řekla, „se nás netýká.“

</section>
