---
contentType: prose
---

<section>

Malke

Když Klára v květnu odvážela Malkemu svůj pracovní výkaz, pozval ji na oběd.

Po jídle se posadili do křesla, a poté co se Malke dovolil, si zapálil cigaretu. Podívala se na krabičku, kterou odložil na stůl, a inspektor ji s povytaženým obočím zvedl.

„Promiňte,“ řekl a připálil jí. „Myslel jsem, že nekouříte.“

Jasně si vybavovala, že minule společně s Malkem kouřila, a zamrzelo ji, že si to nezapamatoval. Kouřili tiše, a když Malke zamáčkl nedopalek, naklonil se k ní a řekl:

„Něco bych od vás potřeboval.“

Zavedl ji do kanceláře, chvíli se přehraboval v zásuvce psacího stolu, a nakonec vytáhl malý balíček.

„Rozbalte to.“

Poslechla. V hedvábném papíře byl stočený náramek z tenkých zlatých kroužků.

„Líbí se vám?“ zeptal se a ona se vyděsila, že jí ho chce dát.

![divider.png](./resources/divider_opt.png)

„Co mám udělat,“ zeptal se kdysi Alois Malke svého nejlepšího přítele, „aby si mě všimla?“

Mluvil o své písařce. Před několika lety se do Tichého Brodu vrátil ze studií, obtěžkán diplomem z mnichovské univerzity a kapavkou. Ještě na nádraží si vytyčil plán: zbavit se nemoci a pustit se do budování kariéry.

Pracoval na obou bodech zároveň. Když v roce 1927 nastoupil na místo tajemníka u školního inspektora Dietze, už se dokázal vymočit bez bolesti a o tři roky později, po Dietzově smrti a jeho jmenování do úřadu školního inspektora, nebylo po kapavce ani památky.

Helgu Herschenröderovou poznal roku 1932, při oslavě Nového roku. Již tehdy mu dělala písařku, společně s dalšími dvěma děvčaty. Žádné z nich nikdy nevěnoval pozornost, připadaly mu nudné, užvaněné a natolik srostlé se svými psacím stroji značky Adler, že je od sebe jen stěží dokázal rozeznat.

Na silvestrovském večírku však postřehl, že se většina jeho kolegů soustředí kolem korpulentní ženy ve stříbrných šatech. Neodolal a šel si ji také prohlédnout. Brzy zjistil, že žena s mimořádně těžkým poprsím a příjemně zakulaceným bříškem hýří vtipem a dobrou náladou. Když zvedla paže, objevila se dvě propocená kola vpitá do bílého šifónu a vzduch se naplnil vůní fialek a pižma.

Inspektor pocítil pnutí ve slabinách a musel se obrátit k oknu, aby zakryl vzrušení.

Po půlnoci ji vyzval k tanci. Dech jí voněl vínem a čokoládou a vlasy vyčesané vzhůru držel silný lak. Těsně pod klíční kostí měla červené mateřské znaménko.

Malke se pohyboval neobratně a v duchu z toho vinil ji, tiskla se k němu břichem a ňadry, takže se nedokázal soustředit.

Zeptal se, kde pracuje.

„Pro jednoho hlupáka,“ odpověděla se smíchem.

Měla drobné bílé zuby a růžový jazyk. Polkl. Rád by se dozvěděl podrobnosti, ale jejich tanec byl u konce, musel ji odvést ke stolu, kde seděla s dalšími dívkami. Když na balkoně kouřil, obrátil se na jednoho ze svých spolupracovníků a ukázal mu ji.

„To je vaše písařka,“ řekl muž a pohlédl na Malkeho v domnění, že přebral, když nepozná svou podřízenou.

Malke zrudl. Neměl odvahu vrátit se zpět do sálu. Zahanbeně si v šatně vyzvedl kabát a zmizel do tmy.

O několik dní později požádal o radu starého přítele.

„Nemůže si tě nevšimnout,“ uklidňoval ho přítel. „Jsi její nadřízený.“

Ale Malke měl se ženami mizivou zkušenost, a navíc si byl dobře vědomý všech svých nedostatků, včetně toho nejhoršího: počítal.

Počítal knoflíkové dírky, spáry mezi dlažebními kostkami, samohlásky v názvech úředních dokumentů. Když mu dentista vytrhl zub, Malke si jazykem spočetl ty zbývající, a když mu vyšlo sudé číslo, pocítil úlevu. Sudé číslo znamenalo, že věci půjdou dobře, zatímco liché signalizovalo katastrofu.

Nepočítal pokaždé, jen když o něco stál. Potíž ovšem spočívala v tom, že o něco stál téměř každý den.

Když tehdy opouštěl silvestrovskou oslavu a sklesle se vlekl setmělou ulicí, počítal okna, v nichž se ještě svítilo. Chtěl vědět, jestli se mu podaří získat vlastní sekretářku.

Vyšlo mu liché číslo.

Zaklel.

Pak se rozsvítilo světlo v lékárně, kterou míjel.

Třicet čtyři.

Tušil, že osud mu přece jen bude nakloněn.

„Květiny, šperky, básničky, dobré jídlo a hudba,“ poradil mu přítel (když později padl u Stalingradu, zanechal po sobě kromě ženy se dvěma dětmi krabičku laciné bižuterie, sebrané Heineho dílo a několik gramofonových desek s Bachovými koncerty).

Malke ho poslechl. Počkal, až se Helga Herschenröderová, jejíž životopis založený v deskách na osobním oddělení pečlivě prozkoumal, zvedne od psacího stolu a zamíří na toaletu. Když se pak vracela zpět do písárny, vynořil se z ohybu chodby a požádal ji o schůzku. Usmála se, vlhkou špičku jazyka položenou na spodním rtu, a přikývla.

Aby se dozvěděl, má-li jejich vztah budoucnost, počítal před každou schůzkou. A vždy si úmyslně vybral takové předměty, jejichž počet dával sudé číslo.

O svatební noci, která následovala půl roku po jejich první schůzce, spočetl oblečení, které musel z Helgy svléknout.

Dvanáct kousků.

Závoj byl třináctý.

Zděšení!

Pak ho napadlo, že by mohl podvazky počítat jako dva kusy. Pocítil ulehčení. Té noci se milovali celkem čtyřikrát.

Toho, že Malke počítá, si Helga všimla několik měsíců po svatbě. Počítal sice potichu — ten den čekal nový platový výměr — ale pohyboval rty.

„Co to děláš?“ zeptala se.

„Nic.“

O rok později si toho všimla znovu.

„Co to děláš?“

„Nic.“

„Modlíš se?“

Představu, že by ho považovala za pánbíčkáře, nesnesl. Svěřil se jí se svou posedlostí a ona se smála tak, že se musela posadit. Tou dobou čekala jejich první (a poslední, což nevěděli) dítě.

„Prostě s tím přestaneš,“ řekla a políbila ho do koutku úst.

Poslechl ji a potěšeně zjistil, že ve většině případů opravdu dokáže odolat. Někdy s počítáním začal, ale když byl v polovině, přiměl se zastavit (pět a půl ženy s černou taškou).

Když však Helga rodila a on se zaťatými zuby čekal v chodbě, síla zvyku ho přemohla. Počítal tak dlouho, dokud z ložnice nevyšla ošetřovatelka.

Osm set devadesát sedm.

Dozvěděl se, že Helga porodila chlapce.

K čertu s lichým počtem, pomyslel si.

Pak si všiml ženiných ztuhlých úst.

„Co se stalo?“

Tiše mu sdělila, že dítě se narodilo mrtvé.

Vrátil se ke svému zvyku a počítal.

Počítal, počítal, počítal.

Helga ho opustila po osmi letech.

Za tu dobu jí nebyl ani jednou nevěrný, ona jemu třikrát. Pokaždé to mlčky přešel a čekal, až se k němu vrátí. S očima plnýma slz ho potom prosila za odpuštění a tulila se k němu v posteli.

Věděl, že ho neopustila kvůli muži.

„Prostě tě nesnesu,“ řekla, když ohromeně sledoval, jak si balí kufry.

Měla rozcuchané vlasy a propadlou tvář. Vyčetla mu, že ji zanedbává. Dokonce vykřikla, že by si přála, aby jí byl alespoň jednou nevěrný. Nechápal proč.

Začal počítat.

Počítal věci, které Helga skládala do kufru.

Všimla si toho.

„Ach bože,“ řekla. „Jsi blázen.“

Odešla a nechala ho stát u prázdných skříní a vypleněných zásuvek. Druhý den zjistil, že mu rozstříhala spodní prádlo a bílé podkolenky obarvila načerveno.

Odjela k sestře do Mannheimu.

Poslala mu dopis, tři slova na listu papíru: „Chci se rozvést.“

To, že je u sestry, Malke odvodil z poštovního razítka.

Jeden dopis.

Liché číslo.

Dál chodil do práce. Bydlel v budově školského úřadu a každý den sešel ze svého bytu do kanceláře, kde se posadil ke stolu, zvedal telefony a podepisoval oběžníky.

Čas od času provinile masturboval s kalhotkami, které jeho žena zapomněla v koši se špinavým prádlem.

Stále ji miloval.

A o něco později si vzpomněl na svého přítele.

Květiny, poezie, dobré jídlo a hudba.

Šperky.

Když byl na konferenci v Opavě, zašel do starožitnictví a koupil Helze náramek. Vybíral ho dlouho, a teprve ve vlaku do Tichého Brodu ho napadlo, že by se jí nemusel líbit. Vyňal ho z náprsní kapsy a prohlížel si ho; nejraději by se svých spolucestujících zeptal, co mu říkají. Ovládl se však, a když se u něj zastavila Klára, napadlo ho, že právě ona by mu mohla pomoci, rozbalil náramek, položil si ho do dlaně a zeptal se, jestli se jí líbí.

![divider.png](./resources/divider_opt.png)

Klára váhala. Když řekne, že se jí šperk líbí, nevyloží si to Malke jako pobídku k tomu, aby jí ho věnoval?

Odkašlala si. Stála u okna a prohlížela si náramek proti světlu; Malke na ní visel očima.

„Co říkáte?“

Jeho hlas zněl nedočkavě.

„Je složený ze čtrnácti zlatých kroužků.“

„Je opravdu hezký,“ řekla.

„Chci ho dát ženě.“

Ulevilo se jí.

„Chtěl jsem se s vámi poradit,“ vysvětlil jí. „Já těmhle věcem nerozumím.“

Položila náramek na stůl.

„Myslíte, že se jí bude líbit?“

„To nevím.“ Zavrtěla hlavou. „Vůbec vaši ženu neznám.“

„To přece nevadí. Určitě dokážete odhadnout, jestli by se jí mohl líbit.“

Posadil se na židli a Klára se znovu neochotně shýbla nad náramkem.

„Ano,“ řekla pak. „Myslím, že se jí bude líbit.“

„Jste si jistá?“

„Ano.“

Dokázala lhát bez uzardění. Zkusila si představit Malkeho ženu v elegantních šatech, s náramkem, který připomínal okovy.

Školní inspektor se spokojeně usmál. Zabalil náramek do papíru a vsunul ho do kapsy.

„Děkuju vám,“ řekl. „Moc mi na tom záleží.“

Přikývla, s pocitem provinilosti.

Ten den se od Malkeho vracela obtěžkána dvěma balíčky, v jednom byl špek, cibule a chléb, v druhém piškotová roláda a láhev koňaku.

Měla pocit, že inspektor ji uplatil.

</section>
