---
title: Pohyb, který rozvlnil vzduch
contentType: prose
---

<section>

Servírka přistupující k našemu stolu se usmívá.

Sedíme tu už tak dlouho, že nastal čas k obědu. Nabízí nám místní specialitu, palačinky s brusinkovým džemem a smetanou. Peter váhá, ale já zavrtím hlavou, Dorotku nám hlídá jeho matka a já vím, jak dokáží být malé děti únavné. Zaplatíme a zamíříme k podzemnímu parkovišti, Peter jde první a přidrží mi dveře.

Bydlíme na okraji města a cesta domů netrvá ani půl hodiny. Zelené koruny třešní, které máme na zahradě, vidím dřív než střechu našeho domu. Když zastavíme na příjezdové cestě, zahlédnu Dorotku, Peterova maminka v hedvábné blůze a s pečlivě upravenými vlasy ji usazuje na houpačku.

Zaslechne naše kroky a otočí se. Ukážeme jí obrázek z ultrazvuku, Peter se usmívá, když jeho matka nadšeně obdivuje šedočerné obrysy svého nenarozeného vnoučete.

Opřu se do houpačky a vyšlu Dorotku proti modré obloze; snažím se co nejvíc oddálit chvíli, kdy budu muset zvednout telefon a znovu mluvit s Gertrude.

Když si pak konečně v předsíni zuju boty, se zavřenýma očima do sebe nechám proudit chlad z kamenné dlažby. Pomalu dojdu k telefonu, otevřu blok s adresami a vyhledám Gertrudino číslo. Se sluchátkem zabořeným mezi uchem a ramenem naslouchám oznamovacímu tónu, představuju si, jak se Gertrude zvedá z pohovky v obývacím pokoji a míří k aparátu.

V okamžiku, kdy Gertrude zvedne telefon, si všimnu obálky, je tenká a bílá, leží vedle misky na klíče, překrývají ji složenky. Ráno tu nebyla, musela přijít odpolední poštou.

Vezmu ji do ruky, razítko letecké pošty je rozmazané, odesílatele neznám.

Gertrude mluví ochraptěle, poznám, že pila.

„Nemůžu uvěřit tomu, že je mrtvá,“ řekne. „Ale na druhou stranu jsem ráda. Není to divné?“

Úzkým oknem do předsíně dopadá světlo, ze zahrady slyším smích svého muže a dcery.

Gertrude pláče.

Zdá se mi zvláštní, že babiččina paměť zmizela v hlubině, skryla se na dně zatopeného lomu, kam se kdysi mladá Klára Kolmannová neodvážila skočit.

Obrátím v prstech obálku.

Přišla z Německa, takže je mi jasné, že to bude další úštěpek týkající se našeho pátrání, informace stejně zbytečná jako ty předchozí. To, co by nás teď mělo zajímat, neleží v minulosti.

Zpáteční adresa na obálce odkazuje do Mnichova, odesílatelem je H. Weissmann.

Horst nebo Heinrich.

„Rakev z dubového nebo smrkového dřeva?“ ptá se Gertrude.

Nevzpomínám si, že bychom na tohle jméno někdy předtím narazily.

Chci ji přerušit, zeptat se jí na to, ale nakonec se neodvážím, nechám ji vyplakat, závidím jí, že může pít a kouřit; nadává u toho na všechny a na všechno a podle všeho zároveň listuje katalogem pohřební služby, protože vykřikuje něco o bronzových držadlech a polštářích.

Slíbím jí, že přijedu, rezervuju si jízdenku na nejbližší možný den. Když zavěsím, chvíli váhám s neotevřenou obálkou v ruce. Pak ji odložím a vyjdu ven; houpačka, na které sedí Dorotka, mě hřeje do rukou; usměju se a přitáhnu ji k sobě, potom jediným pohybem rozvlním vzduch, Dorotka na chvilku zastíní slunce, a nakonec mi měkce přistane v náruči.

</section>
