---
title: Divadlo
contentType: prose
---

<section>

V roce 1888 se ve Rzech rozhořel spor mezi řídícím Janem Eichlerem a děkanem Josefem Gotthardem, který každý čtvrtek vyučoval ve škole náboženství.

Spor se týkal divadelního představení; protože se blížila návštěva školního inspektora, řídící se rozhodl, že se svými žáky nacvičí a zahraje loutkové divadlo.

„A co budete hrát?“ zeptal se s neurčitým podezřením děkan, který si pravidelně u řídícího dával skleničku třešňovice.

„To se vám nebude líbit,“ řekl řídící a naklonil lahev s kořalkou, jako by věděl, že duchovní bude potřebovat znovu dolít.

„Co?“

„Čerta a Káču.“

Řídící se pokusil potlačit vítězný úsměv.

„Budeme hrát Čerta a Káču.“

Děkan zamyšleně kroužil sklenicí se zbytkem třešňovice.

„Hm,“ řekl pak. „To se mi nezdá. Připadá mi to jako zesměšňování teologické entity. Tedy, dá-li se čert označit za teologickou entitu.“

Podal řídícímu prázdnou skleničku.

„A kde se zesměšňuje teologie, tam se zesměšňuje církev,“ dodal ponuře.

„Jakápak teologická entita!“

Řídící mávl rukou.

„Je to obyčejná pohádka. Ještě dnes rozepíšu party jednotlivých postav.“

Děkan ho pozoroval přimhouřenýma očima. Už delší dobu měl podezření, že řídící je skrytý darwinista. Sice se před začátkem vyučování s dětmi modlil otčenáš — děkan měl ve třídě své špehy —, ale před rokem se na děkanově stole objevil anonymní dopis nadepsaný Proč je třeba věnovat pozornost Darwinově spisu O původu druhů. Po pečlivém zkoumání — a těsně předtím, než ho spálil — děkan usoudil, že písmo nese neklamné známky Eichlerova rukopisu.

„A na kdy to chystáte?“ otázal se naoko lhostejně.

„Na polovinu dubna.“

Řídícímu neušla jiskra, náhle vzplanuvší v děkanově oku. Zasadil mu poslední ránu.

„Na návštěvu inspektora Haselbauera,“ vysvětlil.

„Chápu.“

Děkan neztrácel hlavu.

„A loutky máte?“

„Vyřežu je,“ řekl řídící. „Otec byl truhlář a já jsem leccos pochytil.“

Zvedl láhev s třešňovicí.

„Ještě kapku?“

Děkanovi zacukal koutek.

„Už ne, díky.“

Ztěžka se zvedl.

„Takže Čerta a Káču.“

Řídící se zapýřil.

„Ano.“

„Nu, ještě uvidíme,“ zlověstně pronesl děkan a vyšel před školu, kde na něj čekal kočár.

O týden později sevřel hrany katedry tak pevně, že mu zbělely klouby.

„Budeme hrát divadlo,“ oznámil zmateným dětem. „Ať se přihlásí ten, kdo nehraje v divadle pana řídícího.“

Přihlásily se dva tucty nešťastných duší.

„Dobře,“ zahřímal děkan zapomínaje, že není na kazatelně.

Děti se přikrčily.

„Připravíme si takové divadlo, že nám ho budou všichni ostatní závidět.“

Drobná dívenka s vlásky spletenými do copů se odvážila zeptat, co budou hrát. Děkan přelétl děti vítězoslavným pohledem.

„Stvoření světa,“ řekl slavnostním hlasem.

Potom na krátký okamžik znejistěl. Uvědomil si, že dětí je mnoho a rolí málo.

„A také o velké potopě a arše Noemově,“ dodal o něco tišeji a užasl nad vlastní odvahou.

Děti zajásaly a jemu se vrátil bojový duch.

Řídící záhy zjistil, že v počtu loutek nemůže s děkanem, který prací na loutkách zaměstnal svého kostelníka, soupeřit, a začal se proto soustředit na kvalitu — Káča se pyšnila pravými vlasy a nástroje loutkových muzikantů skutečně hrály, alespoň do doby, než řídící ucpal malou trumpetku z ohnutého plechu příliš hustou slinou, kterou se pak snažil vyšťourat klacíkem.

Zkoušky probíhaly několik měsíců a premiéra obou her byla stanovena na velikonoční oktáv, na který také připadla inspektorova návštěva. Děkan se pokoušel řídícímu zabránit v uvedení tak bezbožné hry v době těsně po Vzkříšení, ale biskup, na kterého se obrátil se svou stížností, neměl pro takové bezvýznamné půtky pochopení.

Hry, uvedené krátce za sebou, byly úspěšné a předváděly se tak dlouho, dokud byli ochotni je navštěvovat žáci z přilehlých vsí a městeček. Teprve s příchodem prvních mrazů uložil řídící své i děkanovy loutky do krabic, obložil je dřevěnými hoblinami a zamkl do skříně ve svém kabinetu. Kulisy vyřezané z tvrdého kartonu odnesl s děkanovou pomocí na půdu. Děkan, jehož prudké schody strmě stoupající pod střechu zmohly, se chytil za srdce a zhluboka nadechl.

„Tak je to za námi,“ řekl a řídící Eichler by přísahal, že v jeho hlase cítí lítost.

„Ano,“ odpověděl. „A vaše hra měla úspěch. Blahopřeji.“

Děkan zasmušile pozoroval pavučinu vinoucí se mezi trámovím.

„Řekněte,“ obrátil se na řídícího, když opatrně sestoupili dolů a řídící otvíral zásuvku a pátral po třešňovém likéru. „Ten dopis jste poslal vy?“

„Jaký dopis? Ten o Darwinově knize?“

Řídící čistým kapesníkem vytíral dvě skleničky se silným dnem.

„Ten,“ přitakal děkan a uvědomil si, že se o dopise před řídícím nikdy předtím nezmínil.

„Tak ten jsem nepsal,“ řekl řídící a děkan v jeho očích zahlédl úsměv.

Když v roce 1914 Jan Eichler zemřel, děkan nad jeho hrobem pronesl smuteční řeč. Mezi slova žalmů a projevy soustrasti se mu neustále pletl název pohádky.

Čert a Káča.

Jednou to málem vyslovil nahlas; naštěstí pouze první část, což se dalo, vzhledem k tomu, že čert je teologická entita, vhodně zakomponovat do smuteční promluvy. V následujících letech si občas vzpomněl na loutky uvězněné ve velkých krabicích a zavřené ve skříni. Měl chuť si znovu prohlédnout zvířata, která kostelník vyřezal z měkkého lipového dřeva, a když se dozvěděl, že nový řídící nechal nábytek svého předchůdce vystěhovat na půdu, posmutněl. A mezi množstvím mší, které sloužil za oběti války, se někdy myšlenkami zatoulal k velbloudům zavěšeným na dlouhých tenkých šňůrkách a k Noemu, jehož břicho připomínalo jeho vlastní.

![divider.png](./resources/divider_opt.png)

Klára našla loutky po Velikonocích, když jednou večer prozkoumávala školu. Opatrně je snesla z půdy a ve svém pokoji vyskládala na stůl. Dřevěné figurky byly cítit zatuchlinou a včelím voskem. Milovala ten pach, připomínal jí vůni starých obrazů. Zapálila si cigaretu a zvědavě si loutky prohlížela, brala do ruky jednu po druhé, Adama s ohanbím zakrytým tenkým plátkem dřeva, čerta vyplazujícího jazyk, Káču s roztaženýma rukama a velbloudy, jejichž hrby prožral červotoč.

Klářin nápad, že si s dětmi zahrají loutkové divadlo, Fuchse nenadchl, víc ho zaujala skutečnost, že bez jeho vědomí prozkoumávala školu. Opíral se o žebřík vedoucí na půdu a zamračeně si prohlížel petlici, kterou den předtím odšroubovala a nechala ležet na podlaze.

„Mohla jste požádat o klíč,“ řekl.

„Byla jsem tu večer,“ namítla.

„A nechtěla jste čekat do rána,“ ušklíbl se.

Společně vyšli nahoru a prohlíželi si kulisy opřené o zeď.

„Všechno je okousané od myší,“ řekl Fuchs. „Budeme muset namalovat nové.“

„Já vím,“ odpověděla nadšeně. „Namalujeme je s dětmi.“

„Kde vezmete papír?“

Pokrčila rameny. Zavrtěl hlavou a přistoupil k ní, ruku jí položil na předloktí.

„Co chcete hrát?“ zeptal se.

„Ještě nevím.“

Dotklo se ho, když couvla a jeho ruka se náhle ocitla v prázdném prostoru.

Zkoumala kulisy v naději, že některé z nich ještě půjdou použít. Zanechal ji na půdě, a když procházel kolem jejího pokoje, všiml si, že zapomněla zavřít dveře. Vzhlédl. Nad sebou zaslechl její kroky, šramot a zklamaný výkřik, když jí něco upadlo na podlahu.

Váhal jen okamžik, pak sevřel rty a vešel do pokoje.

Byl cítit jinak, než když v něm byla přítomná. Také světlo mu připadalo jiné. Rychle místnost přelétl očima. Rozestlaná postel, na stole prázdný šálek, knihy pečlivě srovnané na policích, v koutě vyskládané dřevěné loutky, provázky rozpletené a napnuté přes násadu koštěte.

Loutka Káči, kterou kdysi představovala jeho matka, měla červenou blůzu a vypadané vlasy. Opatrně ji vzal do ruky. Dotkl se dřevěné tváře — bez červotoče, postřehl s uspokojením — a vrátil ji zpátky. Potom se obrátil do místnosti, zvědavě otevřel zásuvku ve stole a přejel dlaní dopisní papíry složené do úhledné hraničky. Nakonec se sklonil nad postelí. Zrudl, když zahlédl noční košili s lemem ušpiněným od popela. Zavřel oči a zabořil obličej do pokrývky. Ucítil heřmánek a příjemný, sladký pach ženského potu. Nadechl se a zhluboka vydechl. Nemyslel při tom na Kláru, ale na svou matku, která voněla úplně stejně.

</section>
