---
title: 1934; úlomky za okny vlaku II
contentType: prose
---

<section>

Klára Kolmanová oslavila dvacáté druhé narozeniny.

Kolik let bylo muži, který ve vlaku sedávala naproti ní?

Už tři roky ji s ním spojovaly koleje vedoucí z Hinterbergenu do Rodenheimu.

![divider.png](./resources/divider_opt.png)

Hermannu Zöllnerovi připadalo, že žádný z přítomných nemůže být lékař.

Nabídli mu židli, její opěradlo ho tlačilo do zad. Posadil se na okraj, se zuby zaťatými do rtu. Čtyři muži právě rozhodovali o tom, zda bude nutné ho sterilizovat. Od pěti let trpěl epilepsií, každý rok prodělal nejméně dva záchvaty. Přesto vystudoval vysokou školu, oženil se, a právě když se ženou začali mluvit o dětech, dostal předvolání před lékařskou komisi. Se svou nemocí se dokázal sžít a nechápe, proč by kvůli ní nemohl mít děti. Zmínil se o tom a lékař, který komisi předsedá, řekl:

„Pane Zöllnere, zákon hovoří jasně.“

Zákon o sterilizaci vstoupil v platnost před několika měsíci. Když na něj lékař poukázal a stanoví datum operace („jedná se o nenáročný a rychlý zákrok“), Hermann sklopil hlavu. Přemýšlel nad tím, jak mu komise zabrání, aby se ještě dnes po příchodu domů nepomiloval se svou ženou.

Když odcházel, v čekárně si všiml několika dalších mužů. Uhnuli před ním pohledem.

V lahůdkářství na Bickelhoffu koupil láhev červeného vína a několik čokoládových zákusků. Sigrid stála za oknem, viděla ho přicházet. Z jeho výrazu poznala, jak komise rozhodla, a přivítala ho pevným objetím.

Té noci měli pocit, jako by s nimi v posteli bylo celé Německo. Vetřelo se mezi ně podivné a nepochopitelné nařízení, a když se Sigrid dotýkala manželova údu, dělala to ostýchavě a s pocitem, jako by mu už nepatřil.

Dva dny před Hermannovou operací počali dítě.

![divider.png](./resources/divider_opt.png)

Na říjnovém shromáždění Sudetendeutsche Heimatfront v České Lípě byl hlavním řečníkem Konrad Henlein. Šestatřicetiletý Henlein nosil silné brýle a nad pevně zapnutým límečkem košile měl náznak druhé brady, kterou se občas (tajně a před zrcadlem) pokoušel zatlačit špičkami prstů.

![divider.png](./resources/divider_opt.png)

Profesor Klemm nedočkavě rozbaloval salám. Nedokázal si ho odpustit, navzdory lékaři, který mu doporučoval několik kilogramů shodit.

„Učím filozofii, ne tělocvik,“ namítal pokaždé nepřesvědčivě.

Salám, stočený do velkorysých smyček a ostře kořeněný, si nosíval zabalený v novinách a převázaný mastným provázkem.

Z kapsičky na vestě vyňal zavírací nůž a začal uzeninu krájet na stejně velká kolečka. Ta pak vyskládal na noviny před sebe a pomalu je ujídal. S chlebem si nedělal starosti. Každé snězené kolečko salámu odkrylo několik černě vytištěných slov. Když byl Alois Klemm v polovině salámu a zrovna si s povzdechem rozepínal vestu, upoutalo jeho pozornost několik čísel. Profesor se zmocnil salámového kolečka, vsunul je do úst a narovnal zmuchlanou novinovou stránku.

Volby! křičely titulky.

Noviny byly týden staré, a přestože profesor Klemm věděl, jak volby dopadly, nikdy se nepídil po přesných číslech. Teď je měl přímo před sebou. Dozvěděl se, že k volebním urnám se dostavilo devadesát pět procent oprávněných voličů, on sám byl mezi nimi. Pro Hitlera hlasovalo osmdesát devět procent voličů. Necelý milion hlasů byl neplatný a — profesor polkl další kousek salámu — čtyři miliony Němců nesouhlasily s tím, aby se v Hitlerově osobě sloučila funkce říšského prezidenta a kancléře.

Když Alois Klemm dojedl salám, zamyslel se nad přesností údajů, které si právě přečetl. Je do oněch pětadevadesáti procent zahrnut i jeho hlas? Kdo jiný kromě něj držel v ruce jeho volební lístek, prozkoumal jej a uznal za platný?

Bezděčně zvedl noviny a přitiskl si je k nosu. Papír byl cítit kořením a stránky, nasáklé tukem, téměř zprůsvitněly. Hitlerovo jméno se skvělo přesně uprostřed obtisknutého salámového kolečka.

Připomínalo to hostii.

![divider.png](./resources/divider_opt.png)

Paula Glassová toužila po tom, aby jí vrátili alespoň jeho šaty. Když odcházel z domu, měl na sobě tmavý oblek a letní střevíce. Slíbil, že se do večera vrátí.

Uplynul týden od chvíle, kdy ho uvěznili a popravili.

Paula se to dozvěděla z novin; když Jörg večer nepřišel domů, zatelefonovala jednomu z jeho přátel a ten jí tlumeným hlasem prozradil, že většina důstojníků SA byla zatčena. Nemohla tomu uvěřit. Pokoušela se zavolat ještě na jiná místa, ale nikdo nezvedal telefon. Noc probděla oblečená a s obličejem přitisknutým k oknu, jako by čekala, že Jörg se náhle objeví na konci ulice.

O dva dny později přinesly noviny zprávu o tom, že povstání plánované oddíly SA bylo potlačeno. Berliner Tageblatt uveřejnil seznam těch, kdo byli odsouzeni k smrti, jméno jejího muže bylo sedmé shora. Paula Glassová si seznam začínající jménem ministra Röhma pročítala stále dokola. Pak se hlasitě rozkřičela, hlavou tloukla o stůl a kousala se do rukou. Pokoušela si vybavit mužovu tvář, ale myšlenky jí neustále klouzaly k jeho šatům.

Bílá košile, černé kalhoty a sako. Malý odznak v klopě. Šedá vázanka. Měkký plstěný klobouk.

Když nemohla mít svého muže, chtěla by alespoň jeho šaty, prahne po nich, jako by v sobě dokázaly zadržet manželovu podstatu.

Nakonec se jí podařilo dovolat tomu, kdo to měl na starosti. Sdělil jí, že pozůstalost po odsouzených ještě není vyřízena. Musí počkat. Když se do telefonu rozplakala, úředník na druhém konci zavěsil.

Paula se mlčky posadila k oknu, ruce sevřela v klíně. Čekala na poslíčka s balíkem mužových šatů.

![divider.png](./resources/divider_opt.png)

Na konci roku Klára (váha šedesát šest kilogramů, výška sto šedesát osm centimetrů, barva vlasů světlá, barva očí světlá, jednou políbená) společně se služebnou Anneliese vstoupila do Národněsocialistického svazu žen. Od té doby nosily na klopě nenápadný hákový kříž a Anneliese zřídila ve svém pokoji malý Vůdcův oltář.

</section>
