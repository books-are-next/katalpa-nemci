---
title: Vzpomínka
contentType: prose
---

<section>

Když se roku 1876 profesor c. k. gymnázia Wilhelm Eggert ženil, bral si nejen tvrdohlavou dceru Hanse Jürgena Titsche Annu-Marii, ale také jeho továrnu na výrobu železných per.

„Nevezmeš si ho,“ řekl kdysi Anně-Marii otec.

To, že má v úmyslu se za Wilhelma Eggerta provdat, mu Anna-Marie sdělila po večeři; právě si nalil skleničku koňaku a hodlal strávit příjemný večer ve společnosti několika přátel.

„Vezmu,“ odpověděla.

Zvedl hlavu a pohlédl jí do očí, nepochyboval o tom, že mluví vážně. Stála před ním s rukama založenýma na prsou, bez úsměvu, rty sevřené a oči tvrdé jako oblázky. Byla stejná jako on, neústupná a samolibá, jeho jediné dítě.

Přivřel oči.

„Víš to jistě?“ zeptal se.

„Ano.“

„Vezmeš si ho?“

Přikývla.

„Mám jedinou podmínku.“

Neustoupila ani o krok. Uvědomil si, že lepší je být jejím otcem než manželem.

„Jakou?“

„Továrnu přepíšu na tebe. On s ní nebude mít nic společného.“

Souhlasila.

![divider.png](./resources/divider_opt.png)

S Wilhelmem Eggertem se Anna-Marie seznámila v otcově kanceláři. Bylo jí sedmnáct let, on byl o třináct let starší. Učil na chlapeckém gymnáziu a v Titschově kanceláři pomáhal dvakrát týdně s korespondencí. Byl zasněný a nepraktický, žil v podnájmu a peníze, které vydělal, utrácel za knihy.

Anna-Marie objevila jeho potenciál okamžitě.

Oholit, ostříhat a pořádně obléct, napadlo ji, když ho zahlédla skloněného nad psacím stolem.

![divider.png](./resources/divider_opt.png)

Otcovu továrnu navštěvovala Anna-Marie pravidelně. Zajímala se o účetní knihy i o nové patenty, které Jürgen Titsch přihlásil.

Průmysl; milovala to slovo.

Industrializace.

Parní stroj, elektromagnetická indukce a nově objevené fyzikální zákony.

Telegraf.

Faradayova klec.

Petrolejky vytlačující karbidové lampy.

Šicí stroj a motor spalující svítiplyn.

Přála si, aby se narodila jako muž; všechno by bylo snazší. Naštěstí ji otec nechal nahlédnout do života v továrně, a protože neměla žádné sourozence, věděla, že jednoho dne bude továrna patřit jí.

Jejímu muži.

Jí.

![divider.png](./resources/divider_opt.png)

Když v otcově kanceláři zahlédla Wilhelma Eggerta, pochopila, že je přesně tím, koho hledá. Nevýbojný a bezvýznamný muž středního věku, vědec. Všimla si, jak je pohledný, a potěšilo ji, že si toho není vědom, hrbil se nad obchodní korespondencí a bezmyšlenkovitě hryzal násadku. Obrátila se na něj s prosbou o hodiny angličtiny a on souhlasil. Na první hodinu dorazil obtěžkaný učebnicemi a nadšeně jí vyprávěl o filozofii a středověké literatuře, které vyučoval na gymnáziu. Díky tomu se mohla na další setkání důkladně připravit, přečetla Román o růži a Beowulfa a kladla mu otázky, na něž jí se zanícením odpovídal.

Na třetí schůzce ho políbila, a když ji odstrčil, urazila se. Poslala mu pak dopis, ve kterém citovala Heloisu, a potěšilo ji, když jí o týden později odpověděl Abélardovými slovy; večer se sešli v zahradě Titschovy vily a on jí neobratně vsunul jazyk do úst.

Vzali se v červnu roku 1876 a nikdy se nepokusili předstírat, že je to on, kdo Titschovu továrnu řídí. Wilhelm byl přesně tak poddajný, jak Anna-Marie předpokládala, a zatímco dál působil na gymnáziu, ona se učila od svého otce obchodovat s železnými pery.

V roce 1877 porodila dceru Franzisku a po skončení šestinedělí oznámila Wilhelmovi, že další dítě nechce.

„Můžeš si najít milenku,“ řekla mu, zatímco zaujatě studoval tabulky s nějakým nesrozumitelným písmem. Roztržitě ji políbil do vlasů, pravděpodobně vůbec neslyšel, co říká.

Jejich manželství bylo harmonické a jediná hádka, kterou měli, se týkala války.

„Potřebujeme válku,“ řekla Anna-Marie při večeři, během které s Wilhelmem probírali možné důsledky Bismarckovy rezignace.

Wilhelm se domníval, že špatně rozuměl, a požádal ji, aby svá slova zopakovala.

„V posledních letech jsme zaznamenali finanční propad,“ řekla Anna-Marie. „Válka by nám pomohla znovu se postavit na nohy.“

Poprvé ho viděla rozčileného.

„Jak můžeš něco takového říct?“ obořil se na ni; marně mu vysvětlovala, že válka dokáže zněkolikanásobit obrat těžkého průmyslu.

Ten večer šli spát zamlklí a ukřivdění. Neměli společnou ložnici, ale jejich pokoje byly odděleny jen tenkou stěnou, takže slyšela, jak se Wilhelm celou noc převrací na posteli.

„Přemýšlel jsem o tom,“ řekl jí ráno. „Z obchodního hlediska máš pravdu.“

Nalil si kávu a osladil ji.

„Ale v žádném případě z morálního.“

Netrápilo ji to.

Ona byla zastánkyní obchodu, on morálky. Žili spolu už dlouho, respektovali se — on vždy ustoupil, zatímco ona tlačila na pilu — a vycházeli si vstříc.

V roce 1917 Anna-Marie továrnu prodala.

„Chci odpočívat,“ řekla svému muži.

Bylo jí šedesát jedna let a za nic na světě by nepřiznala, že továrnu prodává proto, že na vlastní kůži pocítila válku; na ulici se k ní připlazil beznohý voják, a protože několik měsíců předtím uzavřela obchod s továrnou na výrobu bajonetů, pomyslela si, že na jeho zranění má také svůj díl; výčitky svědomí, které ji náhle přepadly, byly palčivější, než byla ochotna snášet.

Své další působení omezila na vlastní domov a rodinu. Až dosud s Wilhelmem bydleli v několikapokojovém bytě uprostřed města; cítila, že nastal čas to změnit. Na okraji Hinterbergenu našla vhodný pozemek, najala architekta a nechala postavit obrovský dům, z jehož zahrady se vcházelo rovnou do lesa.

Nevelela teď obchodnímu řediteli a dílenským mistrům, ale skupině služek, zahradníkovi a kuchařce. Zajímala se o výtvarné umění a hudbu, byla náruživou čtenářkou a její úsudky o literatuře byly rychlé a nemilosrdné. Pravidelně četla noviny a na rozdíl od svého muže se vyznala v politice. Hitlera považovala za diletanta a děsila ji představa, že by se mohl dostat do čela státu.

„Nepochopitelné,“ řekla Wilhelmovi, když v roce 1933 spatřila Hitlerovu fotografii na titulní straně Deutsche Allgemeine Zeitung. „Podívej na ty jeho vousy.“

Zemřela v roce 1939 a Klára, které tehdy bylo dvacet sedm let, to považovala za mimořádně trefné vyjádření jejího názoru na Vůdcovu politiku. Měla velkolepý pohřeb a na náhrobním kameni z černého mramoru vytesaný kříž propletený s ozubeným kolem, znak Titschovy továrny.

</section>
