---
title: 1933; štěpení času II
contentType: prose
---

<section>

Muž — tři obleky, dva převlečníky, stejný počet klobouků a čtvery střevíce — sedící naproti Kláře během jízdy usnul.

Klára toho využila a pečlivě si prohlédla jeho tvář. Všimla si, že neznámý se pořezal při holení, tenký škrábanec v důlku na jeho bradě potáhla slabá vrstva zaschlé krve.

![divider.png](./resources/divider_opt.png)

Ilke Kappnerová nemohla spát. Okna do bytu měla pečlivě zavřená, všechny škvíry, jimiž by mohlo foukat, utěsněné stočeným kusem látky.

Přesto slyšela každý tón vojenské kapely, která jí vyhrávala přímo před domem.

Daň z toho, že bydlí na Altkönigstrasse, v jednom ze starých úctyhodných činžáků — všechny vojenské přehlídky a pochody měli s manželem odjakživa jako na dlani.

Ilke dnes odpoledne v rozhlase slyšela, že nový německý kancléř složil přísahu. Měla z toho radost, těšilo ji, že politik s tenkým knírkem a průzračnýma očima bojoval ve stejné válce jako její muž.

Ale ta hudba!

Už několik hodin procházejí pod obloukem Braniborské brány a Altkönigstrasse řady mužů v těžkých vysokých botách. Zpívají a v rukou nesou pochodně.

Ilke se zdálo, že pach ohně a naolejovaných řemenů, které drží pušky, cítí až do své ložnice.

Otočila se a obličej zabořila do polštáře.

Rozplakala se.

Narozdíl od nového kancléře se její muž z války nevrátil.

![divider.png](./resources/divider_opt.png)

Mitsuko Li, stojící na poli, se pod nohama otevřela země. Už týden se lehce zachvívala, takže v domě jejích rodičů, vymazaném hliněnou omítkou, popraskaly stěny. Mitsuko pomyslela na rodiče, na kozy, psy a rýžové pole. Zažila už několik zemětřesení, ale žádné z nich nebylo tak hrozné jako tohle. Byla si jistá, že tentokrát zemře. Zhluboka se nadechla a pak se dala do běhu. Před sebou zahlédla stádo divokých koz. Slyšela mečivý nářek a praskot následovaný vteřinou ticha; kozy zmizely v puklině náhle zející uprostřed cesty. Mitsuko vykřikla a stočila se do klubíčka. Půda pod jejím tělem se otřásala a stromy obracely kořeny k nebi. Ze dna Tichého oceánu se zvedla mohutná vlna; mířila k japonskému pobřeží.

![divider.png](./resources/divider_opt.png)

Ursula Engelmannová ještě nikdy neviděla hořícího holuba.

Naříkající pták ještě letěl, peří na zádech a na okrajích křídel mu doutnalo.

Ursula stála na dvoře restaurace, v ruce držela škopek s odpadky a civěla do nebe. Dveře do kuchyně nechala otevřené a zdálky slyšela kuchařku, která se ječivě dožadovala její přítomnosti. Když holub dopadl na zem, Ursula se k němu váhavě vydala; se zatajeným dechem se sklonila nad ohořelým tělem. Věděla, že by se měla vrátit do kuchyně a pokračovat v práci, ale nebyla s to se od zuhelnatělého ptáka odtrhnout. Najednou se jí něco jemně otřelo o tvář. Vykřikla. Prudce zvedla hlavu a zjistila, že z oblohy se snášejí kusy zčernalých papírů. Obzor byl zbarvený do šarlatova, jako by podruhé zapadalo slunce.

Když někdo na ulici začal křičet, že hoří Říšský sněm, Ursula upustila škopek se smetím a rozběhla se ven.

![divider.png](./resources/divider_opt.png)

„Půjdeme jinam,“ navrhla pár týdnů po požáru Reichstagu Trudi Scherlingová, ale matka ji upozornila, že krajky vždy kupovala u Blooma.

Dvacet loket bruselských krajek, tři tucty sametových lemovek a stolní soupravu s výšivkou richelieu, poznamenala si na lístek papíru, který teď nejistě mačkala v dlani. Muž v hnědém stejnokroji stojící před obchodem ustoupil, aby si mohly lépe přečíst plakáty vylepené ve výkladní skříni.

„Bloom má nejlepší krajky,“ trvala paní Scherlingová na svém.

Měla v úmyslu pořídit další část Trudiny výbavy a až do této chvíle ji nenapadlo zabývat se tím, jaký má pan Bloom původ.

Pohlédla na dceru. Trudi, která se již dávno rozhodla, odhodlaně vzala za kliku a kývla na matku. Vstoupily do obchodu. Zatímco se Trudi probírala zbožím, které Bloomova prodavačka vyložila na pult, přistoupila paní Scherlingová k výloze. Když si uvědomila, že plakáty vyzývající německé občany k bojkotu židovských obchodů jsou nalepené zevnitř, pobledla. Nedokázala si představit, kdo mohl donutit pana Blooma k tomu, aby si do výlohy vylepil takovou věc.

![divider.png](./resources/divider_opt.png)

Konrad Ganss netušil, že hořící knihy budou tak páchnout. Čekal čistou vůni papíru a plamene, kterou znal a měl rád; sám často pálil své literární pokusy, básně a milostné dopisy.

Postával na okraji chodníku a hleděl do ohně.

Kolik knih už shořelo?

Cítil se zvláštně. Před okamžikem sledoval jednoho ze svých spolužáků, který s nadšeným výkřikem přihodil do plamenů další svazky. Na hřbetech rozluštil několik jmen, Rathenau, Gide, Kerr a Proust. Některé z těchto knih měl dokonce ve své knihovně. Udělal chybu, že je nepřinesl?

Konrad Ganss, který v Berlíně druhým rokem studuje medicínu, ustoupil dozadu. Civěl knihy pohlcované plameny, a náhle byl přesvědčený o tom, že ohnivé jazyky vystupující k nebi jsou příslibem něčeho velkého.

![divider.png](./resources/divider_opt.png)

Pět měsíců před tím, než byla Bernadetta Soubirousová, jíž se v Lurdách zjevila Panna Marie, prohlášena za svatou, zkonstruoval japonský inženýr Šimizu automatickou pušku.

Bernadetta Soubirousová (165 centimetrů, tmavé vlasy, pasačka ovcí) zahlédla Pannu Marii celkem osmnáctkrát.

Automatická puška sestrojená inženýrem Šimizem (168 centimetrů, tmavé vlasy, zaměstnanec v podniku Tokyo Gas and Electric) dokázala vypálit tisíc ran za minutu.

![divider.png](./resources/divider_opt.png)

Na konci roku Klára spočítala slova, která si zatím vyměnila s tajemným mužem ve vlaku:

Dobré ráno (devět set osmdesátkrát)

Dovolíte (stodesetkrát)

Promiňte (čtyřicetkrát)

Na shledanou (devět set šedesátkrát).

</section>
