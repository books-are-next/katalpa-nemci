---
contentType: prose
---

<section>

Cizinka

Kdykoliv se Klára vrátila z Tichého Brodu, správcová opatrně vyzvídala, kde byla.

Pokaždé měla chuť odseknout, že do toho jí nic není, ale uvědomovala si, že tím by svou situaci jen zhoršila. Lidé ve vesnici jí nedůvěřovali a ona sama z nich měla strach.

„Na nákupech,“ odpověděla tedy, a protože správcová mlčela, pochopila, že čeká na další podrobnosti.

Otrávilo ji to.

„A těsně před odjezdem jsem zavolala Goebbelsovi,“ dodala, a vzápětí toho litovala, protože žena se na ni podezíravě zadívala.

„Myslela jsem to jako vtip,“ vysvětlovala před vyučováním Fuchsovi.

„Mně to vtipné nepřipadá,“ odvětil Fuchs. „Včera se v hospodě povídalo, že vaše matka je Goebbelsova sestřenice.“

„Vážně?“

Přikývl a ona si povzdychla.

„Změní se to někdy?“

Soucitně na ni pohlédl.

„Do vaší třídy chodí Bruno Weinbergg, viďte.“

Zapátrala v paměti.

„Jeho prarodiče sem přišli, když bylo jeho otci pět let,“ řekl Fuchs. „To znamená před třiceti lety. A dodnes jsou všichni Weinberggové považováni za přistěhovalce.“

„Takže —“

„Takže možná u vnuků vašich dětí se zapomene na to, že nejsou odtud.“

Nevěděla, co na to říct.

„Ta hospoda, o které jste mluvil —“

„Ano?“

„Vezmete mě do ní?“

„Ženy tu nechodí do hospody.“

„Aha.“

„A taky nekouří.“

Narážel na to, že párkrát si vyšla na procházku a zapálila si.

Pokusila se zachovat klid.

„Je něco, co tu můžu dělat, abych nebyla nikomu na obtíž?“

„Učit,“ odpověděl.

„Stejně se nepřestanu snažit,“ řekla mu o týden později.

„Taky jsem se snažil,“ odvětil. „Ale před pár lety jsem toho nechal.“

Rozčilovalo ji, že vesničané s ní nechtějí mít nic společného, a navíc měla pocit, že rodiče proti ní popouzejí své děti.

Mrtvá krysa v zásuvce psacího stolu. Ztracená třídní kniha. Inkoust zředěný octem. Okno zatlučené hřebíky, tak aby nešlo otevřít.

Kdykoliv však na děti udeřila přímo, byly zdvořilé a úslužné.

„Používejte rákosku,“ poradil jí Fuchs, sám jich během školního roku zlomil několik.

„Ne.“

Pokrčil rameny.

Napsala Elfriede do Hinterbergenu, dlouhý a rozhořčený dopis.

Nech je být, odepsala přítelkyně. A vrať se do Německa.

Pobavilo ji to. Byla v Německu.

Začala mnohem víc kouřit, dávala si však pozor, aby ji při tom nikdo nepřistihl. Připadala si neschopná; byla izolovaná, smutná a deprimovala ji neviditelná zeď oddělující ji od žáků a jejich rodičů. Žárlila na Annu Gerlingovou, která tu učila před ní, a z různých náznaků si poskládala její obraz.

Úspěšná a oblíbená.

Němka.

Tím jejich, soukromým způsobem, z Protektorátu, nikoliv z Říše.

Zatvrdila se, poté, co zatelefonovala na školský úřad a prostřednictvím důmyslné soustavy lží z referenta, který měl na starosti její pobyt, vymámila odpověď na palčivou otázku: mohou ji přeložit jinam?

Když zjistila, že něco takového nepřipadá v úvahu, v zoufalství se vypravila do hospody. Už týden nemluvila s nikým jiným než s Fuchsem a s dětmi ze své třídy.

Sál, do kterého vešla, byl zakouřený, s malým tanečním parketem a zašlapanou podlahou. Stoly byly obsazené a hospodský právě přikládal do kamen v rohu. Neviděla tu žádnou ženu, kromě jediné, ta stála ve výčepu, na sobě měla zástěru a plnila půllitr.

Jakmile Klára vešla, hovor v sále utichl. Zavřela za sebou dveře a váhavě zamířila k nálevnímu pultu.

Hospodská si otřela ruce do zástěry a usmála se na ni. Klára ji požádala o krabičku zápalek, zaplatila a vytratila se.

Druhý den někdo položil na práh školy mrtvou kočku. Fuchs ji nabral na lopatku a odnesl na kompost.

„Králík by byl lepší,“ bručel. „Příště nechoďte do hospody.“

„Chtěla jsem jenom sirky.“

„No právě. Co by sem asi dali, kdybyste si poručila pivo?“

„Víte, kdo to byl?“

„Ne. A je mi to jedno.“

„Nemají mě rádi,“ řekla.

„Na to jste přišla až teď?“

Zahrnul zdechlinu odpadky.

„Pěkná kočka,“ poznamenala tiše. „Někomu bude chybět.“

„Pochybuju.“

Umínila si, že se nepoddá. Občas se jí na to, že je nevítaná, podařilo zapomenout, ale jindy si svou odtrženost od okolního světa bolestivě uvědomovala; obvykle tehdy, když šla po vsi a lidé odvraceli hlavu, jako by se jim něčím ošklivila

</section>
