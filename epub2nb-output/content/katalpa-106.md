---
contentType: prose
---

<section>

Dítě

Zalechtalo ji to.

Stála na okraji pole a sbírala klasy. Když přímo ve středu svého těla ucítila pohyb připomínající zamávání motýlích křídel, ztuhla.

Narovnala se a s rukama přitisknutýma k podbřišku čekala, zda se to bude opakovat.

Smrštění a uvolnění, sotva znatelné kmitnutí očních víček usazených na podivném místě, v hlubině jejího těla.

Stále ještě na poli si začala osahávat břicho. Z druhé strany k ní se zvědavou tváří spěchala Barbora, při chůzi si sňala z hlavy šátek a otírala si pot, který jí stékal po krku.

Když k ní došla, objala ji a Klára se v jejím náručí otřásla tichým smíchem; „Strašně to lechtá,“ řekla a Barbora se podivila, protože ještě nikdy neslyšela o dítěti, které by svou matku lechtalo.

![divider.png](./resources/divider_opt.png)

Večer se sešly ve výměnku.

„Víš to jistě?“ zeptala se Barbora.

„Ano.“

Odmlčely se. Zvenku sem zaléhaly zvuky z chléva, přešlapování krav a spokojený hlas hospodáře, který stál na zápraží a nohou škádlil psa.

Barbora se na ni zadívala přímým, jasným pohledem.

„Kdo je otec?“

„Fuchs.“

„Fuchs?“

Barbora se zamyslela, pak se naklonila přes stůl a uchopila Klářinu ruku.

„Fuchs je mrtvý,“ řekla. „Ale nemusíš mít strach. Jsem tady s tebou.“

„Nemám strach,“ odpověděla Klára. „Nic dalšího než dítě se do mě nevejde.“

</section>
