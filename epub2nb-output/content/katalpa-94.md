---
contentType: prose
---

<section>

Rozpad

Výměnek, do kterého se Klára s Fuchsem po příchodu Levičkových nastěhovali, sestával z jedné malé místnosti s roubenými stěnami a kamennou podezdívkou.

U velkého stolu stála lavice, na které Fuchs v noci spal, v rohu byla skříň, police s několika knihami a Klářina postel. Místnost měla nízké stropy a naposledy ji obýval Fuchsův dědeček, Otto Hermann, který v ní, s tváří zabořenou do slamníku, zemřel. Fuchs to Kláře sdělil ve chvíli, kdy se chystala ke spánku, a ona se pak štítivě natáhla na posteli, prsty na nohou nahmatala její hladké dubové čelo a pomyslela si, že Fuchsův dědeček nebyl příliš vysoký.

Když se šla v květnu společně s Fuchsem zapsat na ústředí české správy, zjistila, že úředně neexistuje; všechny záznamy dokládající její přítomnost v Tichém Brodě vzaly zasvé při posledním bombardování města. Pokusila se spojit s úřadem, který ji před lety do Rzů vyslal, ale ukázalo se, že telefonní číslo do berlínské kanceláře už neplatí.

Byrokratický aparát ji vyplivl jako nestravitelné sousto: protože neměla patřičné potvrzení, odmítli ji zaregistrovat na pracovním úřadě, a protože nebyla registrována na pracovním úřadě, neměla právo na potravinové ani šatní lístky.

Kdykoliv se dostala do Tichého Brodu, zkoušela volat rodičům do Hinterbergenu, spojovatelka však trvala na tom, že telefonní stanice není připojena. Klára nakonec poslechla Fuchsovu radu a poslala domů telegram; na odpověď čekala marně.

Teprve na podzim, po příchodu Levičkovy rodiny, Klára v pátrání po ztracených dokladech polevila. Vzduchoprázdno, ve kterém se až dosud s Fuchsem nacházeli, bylo náhle vyplněno; prací na statku dostal jejich život pevný řád.

Vesnice se pomalu měnila. Některé domy zůstaly opuštěné, a kromě společného jazyka tu nebylo nic, co by nově příchozí obyvatele Rzů spojovalo. Pocházeli z různých částí země a mnozí z nich měli s hospodářstvím jen mizivou zkušenost. Byli to drobní řemeslníci a služky, kteří do pohraničí odešli s vědomím, že první roky budou hladovět, a nyní byli vděčni za hrstku německých hospodářů, kteří ve Rzech zbyli a za střechu nad hlavou je byli ochotni seznámit s nezbytnými pracemi.

</section>
