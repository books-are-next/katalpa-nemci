---
title: Propast
contentType: prose
---

<section>

Fuchsova nedůvěra k Weissmannovi byla stará záležitost.

Zrodila se jedné srpnové noci roku 1924, když mu bylo necelých dvanáct let.

![divider.png](./resources/divider_opt.png)

Dva chlapci visící uprostřed noci z železničního mostu se podobali krápníkům.

Erich Fuchs a jeho spolužák Bruno Hecht se pevně drželi dřevěných pražců, nohama kopali do vzduchu a pokoušeli se vyšvihnout do kolejiště. Občas je do tváře pleskla některá z mrtvých ryb, které v mlčenlivé solidaritě visely z mostu společně s nimi; prut, na kterém byly ryby přivázané, se vzpříčil mezi kolejemi.

„Už nemůžu,“ řekl Bruno. „Prostě nemůžu.“

„Kurva.“

„Co budeme dělat?“

Bruno se snažil potlačit paniku. Hlas, který se mu před několika měsíci začal měnit, mu přeskakoval z vysokých tónů do nižších.

„Chcípneme,“ řekl Fuchs.

Cítil, jak mu po obličeji stéká pot.

„Debile,“ ulevil si Bruno. „Neměl jsem s tebou chodit.“

Fuchs se zasmál.

Nebylo to poprvé, co spolu vyrazili na ryby. Ze Rzů se vypravili pozdě odpoledne, pruty měli schované v mlází za vesnicí a návnadu nesli pod košilí.

U rybníka vzdáleného hodinu a půl chůze zůstali až do tmy; nemohli se odtrhnout od jeho klidné hladiny a od kaprů, kteří se na kousky knedlíků a červy vrhali jako diví. Když nakonec Fuchs usoudil, že už je příliš pozdě, pověsili nachytané ryby na lískový prut a vydali se na zpáteční cestu.

„Kolik může být hodin?“ uvažoval nahlas Bruno.

„Kolem půlnoci,“ odvětil Fuchs.

„Jak to poznáš?“

Žádný z chlapců neměl hodinky.

„Podle hvězd.“

„Kecáš.“

Bruno zaslechl, jak se Fuchs zakuckal smíchy.

„Dostanu nařezáno,“ řekl Bruno. „Jestli je opravdu tak pozdě, táta mě zabije.“

„Hm.“

Po smrti Fuchsova otce obstarával ve Fuchsově rodině výprasky dědeček, Otto Hermann.

„Můžeme jít po kolejích,“ navrhl Fuchs.

K rybníku došli lesem, ale při cestě zpátky se nechtěli prodírat mlázím, proto mechanicky zamířili k silnici; kdyby si cestu zkrátili po kolejích, ušetřili by dobrou půlhodinu.

Bruno neodpověděl, přemítal, zda je horší výprask, nebo střetnutí s vlakem.

„Bojíš se?“ dorážel Fuchs.

Cestu po kolejích měli zakázanou. Mezi Tichým Brodem a Rzy přejížděl vlak po několika železných můstcích, které se klenuly na prudkými stržemi.

„Bojíš, viď?“

„Čeho bych se měl bát?“ utrhl se na Fuchse Bruno. „Stejně teď nic nepojede.“

Oba věděli, že to není jisté. Nákladní vlaky, které v noci z dolů odvážely železo, jezdily nepravidelně, některou noc jely několikrát za sebou a jindy nejely vůbec.

„Takže?“

Fuchs se zastavil. Bruno bez odpovědi sešel ze silnice a zamířil k lesu. Řídkým remízkem se dostali ke kolejím. Zpočátku klopýtali, ale později, když si zvykli na rozestupy mezi jednotlivými pražci, jim cesta ubíhala rychleji.

Od vesnice je dělilo několik kilometrů kolejí a dva železné můstky. První z nich přešli s mrazením v zádech, zaposloucháni do noci; kromě větru šelestícího v korunách stromů a houkání sovy nic neslyšeli.

„Je úzkej, co?“ nadhodil Fuchs, když byli na konci můstku.

„Jo.“

„Víš, co je pod ním?“

Bruno přidal do kroku.

„Propast,“ řekl Fuchs. „A na jejím dně potok.“

„Za chvíli budeme doma,“ pronesl Bruno s nadějí v hlase.

„Ty se bojíš!“ ušklíbl se Fuchs.

„Ne!“

„Máš v kalhotách!“

„Nemám!“

Vstoupili na druhý můstek.

„Tenhle je ještě užší,“ oznamoval Fuchs. „Kdybysme se postavili vedle sebe a roztáhli ruce —“

„Pst!“

Bruno nastražil uši.

„Co je?“

Fuchs, který nečekal, že se Bruno zastaví, narazil do jeho zad.

Poslouchali.

A pak se Fuchsovi rozechvěla kolena.

„Vlak,“ řekl.

„Odkud?“

Bruno otáčel hlavou ze strany na stranu.

„Z Brodu.“

„Ba ne, z dolů.“

Rozběhli se. Po několika krocích se Bruno zarazil.

„Běžíme přímo k němu,“ vykřikl. „Říkal jsem ti, že jede z Brodu!“

Mezi stromy zahlédli světlo lokomotivy. Znovu se dali do běhu. Když pochopili, že před vlakem neutečou, Bruno se přitiskl k zábradlí a vtáhl břicho. Ve světle měsíce viděl, jak Fuchs odhazuje prut s rybami a souká se mezi pražce.

„Dělej!“ zakřičel na Bruna a Bruno se odlepil od zábradlí, vybral si mezeru mezi dvěma pražci a pokusil se do ní vmáčknout.

Když nad nimi projížděla lokomotiva, viseli z mostu, křečovitě se drželi pražců a polykali jiskry, které odletovaly od železných kol.

Jakmile vlak zmizel ve tmě, s tvářemi zalitými potem se drápali zpět. Vlhké prsty jim však klouzaly a ani jeden z nich se nedokázal vzepřít tak, aby se mohl vytáhnout mezi pražci vzhůru.

„Pod náma je —“ začal Fuchs.

„Drž hubu!“ zařval Bruno.

Po chvíli se uklidnil. Nadechl se a napjal svaly. Věřil, že tentokrát se mu to podaří.

„Ne!“

Dral se na nahoru tak usilovně, že mu uklouzla ruka. Visel jen na levičce a zhluboka oddechoval, posléze se zachytil i pravou rukou a olízl si z horního rtu pot.

„Co je dole?“ zeptal se Fuchse.

„Já vlastně nevím,“ řekl Fuchs a odplivl si.

Bruna napadlo, zda uslyší, jak slina dopadne na dno strže.

Neslyšeli nic.

„Vsadím se, že až vylezeme nahoru, pojede další vlak,“ prorokoval ponuře Fuchs a podle toho, jak sípal, Bruno usoudil, že se snaží protlačit do kolejiště.

Po dlouhých minutách zbytečného úsilí se vzdali. Povaha jejich obtíží se změnila, všechnu snahu nyní museli napnout k tomu, aby se udrželi nad propastí.

Když Bruno ucítil, že se jeho tváře dotýká mrtvá ryba, zaúpěl.

„Co je?“

Fuchsův hlas zněl přiškrceně.

„Nic,“ řekl Bruno.

„Už nemůžu,“ dodal pak. „Myslíš, že je pod náma velká hloubka?“

„Jo.“

„Co budeme dělat?“

„Mohli bysme křičet.“

Fuchsův návrh byl nesmyslný, protože v lese a uprostřed noci by je stejně nikdo neslyšel. Přesto volali o pomoc. Jejich křik se ztrácel mezi větvemi borovic a smrků.

„Budeme muset skočit,“ řekl ochraptěle Fuchs.

Bruno vydal nějaký zvuk a Fuchs si uvědomil, že jeho přítel pláče.

„Maminko!“

Teď už nabíral i Fuchs. V duchu se vrátil k Brunově otázce — jaká je pod nimi hloubka?

Neodvažoval se skočit, bylo mu však jasné, že na mostě se příliš dlouho neudrží. Možná, že kdyby skočil nějak šikovně, bokem —

Plakal, hlasitě a bez ostychu.

Potom oba dva uslyšeli neznámý mužský hlas. Po nohou jim přejelo nažloutlé světlo karbidky.

„Kdo je tu?“

V úzké strouze pod nimi stál Emil Weissmann. Na sobě měl vysoké boty a v ruce držel mrtvého zajíce.

Fuchs a Bruno mu užasle civěli do tváře. Když zjistili, že od země je dělí necelé dva metry, pustili se mostu a s žuchnutím dopadli na dno strouhy.

„Co jste tam dělali?“ zajímalo Weissmanna.

Zvědavě pozoroval, jak si chlapci očišťují kolena a otírají slzy. Potom mu to došlo. Dal se do smíchu.

„Jak dlouho jste tam viseli?“ Vsunul zajíce pod paži a z kapsy vytáhl cigaretu. „Vlak projel před půlhodinou.“

Když si představil, jak dlouho chlapci viseli nad nehlubokým korytem, opět se rozesmál.

Fuchs ho v tu chvíli nenáviděl.

„Prosím vás, že nic neřeknete,“ škemral Bruno. „Táta by mě zabil.“

Weissmann vyfoukl kouř z cigarety a s odpovědí si dal na čas.

„No jo,“ řekl pak. „Zůstane to mezi náma.“

Zvedl lampu a posvítil na mrtvé ryby, které stále visely z mostu.

„Už je nechceme,“ vyhrkl rychle Bruno. „Nechte si je!“

„Co s takovýma zdechlinama,“ řekl Weissmann. „Do rána je tu sežerou ptáci.“

![divider.png](./resources/divider_opt.png)

Ačkoliv slíbil, že bude mlčet, Weissmann je prozradil o týden později. Udělal to v hospodě, kde potkal Fuchsova dědečka a Brunova otce. Byl opilý a jeho historce o dvou vyděšených chlapcích se smál celý lokál, kromě Otty Hermanna a Petera Hechta.

Když se Otto Hermann vrátil domů, vyhledal svého vnuka, přikázal mu, aby si stáhl kalhoty, a tloukl ho tak dlouho, dokud nezasáhla Emma Rosa. Erich se jí schoulil v náručí. Bylo mu jasné, že Weissmann promluvil.

Svině, pomyslel si a zaťal zuby.

</section>
