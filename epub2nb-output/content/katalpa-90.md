---
title: Náruč
contentType: prose
---

<section>

Ležela v sadu, ve vlhké trávě a naslouchala tichu obklopujícímu vesnici.

Všechny známé zvuky se vytratily, domácí zvířata a psi byli vybiti, několik mužů zastřeleno.

Na některých místech se dosud bojovalo, ale pro ni a pro zdejší lidi skončila válka ve chvíli, kdy se přes Rzy jako vlna převalila cizí armáda.

„Co s námi bude?“ zeptala se Fuchse, když konečně mohla opustit jeho sklep. Seděl v kuchyni a k jejímu údivu byl střízlivý; později Kláře vysvětlil, že všechnu kořalku zakopal na zahradě. Pohlédl na ni a pohnul rty, nevydal však ani hlásku. Vyděsila se, že oněměl. Došla k němu a položila mu ruku na rameno. Vstal. Čekala, že ji obejme, ale vyšel z místnosti a nechal ji stát nad prázdnou židlí.

V jeho sklepě strávila tři dny, a on ji ani jednou nenavštívil, takže ztratila pojem o čase.

„Jsou pryč,“ oznámil jí jednoho dne a pomohl jí vyjít ven.

Nejprve se jí zdálo, že se nic nezměnilo, jen cesty byly rozryté od kol nákladních vozů a některé statky měly rozbitá okna.

Posléze si však uvědomila ticho vznášející se nad střechami domů; kromě zpěvu ptáků a bzučení hmyzu nebylo slyšet vůbec nic. Nikdy nevnímala, kolik zvuků obvykle naplňuje vesnici, a teprve když tyto zvuky chyběly, pochopila, že něco není v pořádku. Rozhlížela se s pootevřenými ústy a cítila, jak jí studený dubnový vzduch proniká oblečením až na kůži.

Potom na okraji cesty zahlédla lidský výkal; rašila kolem něj poupata sedmikrásek. Zavřela oči, a když je otevřela, stále tam byl, pyšný a nepokořený. Naplnila ji úzkost, zalapala po dechu a zachytila se závory vrat, ve kterých stála. Nakonec se obrátila a nejistým krokem se vrátila do domu, kde čekal Fuchs.

Tři dny se tiskla ke kamenům ve Fuchsově sklepě, naslouchala kapání vody a hryzala si rty.

Nebyla znásilněna, zbita ani zavražděna.

Uchovala si zdravý rozum; měla právo naříkat jako ten, kdo ztratil své blízké?

Na opačném konci zahrady viděla Fuchse. Snažil se ze země vypáčit lahve s kořalkou. Právě on ji zavedl k sobě do sklepa, ne do pěkného, klenutého sklepa, ve kterém skladoval jablka, brambory a červenou řepu, ale do malého úzkého kvelbu vyhloubeného při zadní stěně domu, do sklepa se studánkou, do které se stahuje voda, aby základy domu zůstaly suché.

Netušila, že existují takové sklepy.

Fuchs na ni zakřičel. V ruce držel láhev špinavou od hlíny.

Odvrátila se, zatím s ním nechtěla mluvit. Jeho slova ji děsila. Kdykoliv promluvil, schoulila se.

Byl poslem špatných zpráv.

Poté, co k němu před několika dny přiběhla, polekaná a rozradostnělá zároveň, a oznámila mu, že Weissmann je mrtvý, vyrazil k jeho domu. Zanedlouho se vrátil a řekl jí, že Weissmann má k smrti daleko, nůž ho pouze škrábl a zastavil se o lopatku.

Chtěla vědět, co dělá.

„Balí,“ odpověděl Fuchs. „Do večera chce zmizet.“

To, že rasa bodla, Fuchse překvapilo. Nečekal to od ní, ostatně ani ona sama netušila, že bude schopná proti někomu zvednout nůž. Přesto to udělala, a nestyděla se za to; dobře si vzpomínala na chvíli, kdy jí ras sdělil, že odchází. Vzkypěl v ní hněv, na okamžik oslepla a zatoužila po tom, aby ze světa zmizel úplně, aby se rozplynul v povětří, aby nebyl. Užasla nad samozřejmostí, s jakou se rozhodl vzdát se všeho, co měl rád, svého domu, synů, zahrady, práce i vzpomínek.

Pochybovala, že něco takového bylo možné přejít mlčením.

Když ji po odchodu Rusů Fuchs vyvedl ze sklepa, ohřála si vodu a nalila ji do staré plechové vany. Fuchs jí přinesl jí kousek houby a mýdlo, které skoro nepěnilo. Nechal ji o samotě, aby se mohla umýt, a později ji uložil do postele.

O Weissmannovi nemluvili.

![divider.png](./resources/divider_opt.png)

Klára zvedla hlavu a zjistila, že k ní Fuchs míří. Slunce se odráželo od lahví, které nesl, takže to vypadalo, jako by měl náruč plnou ohně. Usmíval se, potěšený tím, že se dostal ke svému pití, a ona, sobě navzdory, mu úsměv oplatila.

</section>
