---
title: Pod hladinou
contentType: prose
---

<section>

Na břehu zatopeného lomu, který byl kousek za vsí, potkala Fuchse.

Stejně jako ona se přišel vykoupat. Úzkou stezkou v mlází se vyškrábali na vrcholek skály čnící nad hladinou.

„Jako děti jsme sem chodili,“ prozradil jí Fuchs.

„Je tu hloubka?“

„Ano.“

Na borovici, jejíž větve přečnívaly přes okraj skály, visela hrazda ze dřeva a provazů. Klára se zadívala na Fuchse, který si houpačku zkoumavě prohlížel.

„Skočíte?“

Chvíli přemýšlel.

„Ano,“ řekl pak. „Skočíte-li se mnou.“

Zaváhala, ale nakonec se nechala přesvědčit. Fuchs odložil ručník a šaty a nerozhodně se dotkl dřevěné příčky ohlazené dětskýma rukama. Klára se náhle vyděsila, lano mohlo být zpuchřelé, a kdo ví, co se nacházelo pod hladinou. Vztáhla po Fuchsovi ruku, on na ni však kývl a rozhoupal se. Potom se odrazil a s výkřikem zmizel za okrajem skály. Vypadalo to, jako by se rozpustil v modré obloze a ve slunečním světle; poslední, co Klára viděla, byly jeho dychtivé oči.

![divider.png](./resources/divider_opt.png)

Na houpačku připevněnou na větvích borovice se Fuchs poprvé zavěsil v roce 1918, když mu bylo šest let. Rozhoupal se, ale sotva se ocitl za skalní římsou, pohlédl dolů a z hloubky, která se pod ním otevřela, se mu obrátil žaludek. Zbaběle se zhoupl zpátky a s odřenými koleny přistál na drsném povrchu skály; chlapci, kteří byli na skále s ním, se mu vysmáli. Tvářil se lhostejně a opatrně sestupoval dolů; jakmile se ocitl v dostatečné vzdálenosti, předklonil se a vyzvracel do lesního podrostu.

Skočil o rok později. Překvapilo ho, jak byl let vzduchem krátký. Představoval si, že do vody spadne prochladlý, dokonale obroušený vzdušnými proudy a se zkušeností vysoko létajících ptáků, místo toho však prorazil hladinu s tělem ulepeným od písku a ústy plnými jadérek z ostružin, které před skokem nasbíral.

Toho roku skákal každý den. Během letu si připadal jako nůž vržený proti obrovskému terči; těsně předtím, než protrhl hladinu, pokaždé stiskl nohy k sobě a radostně zavýskal.

V roce 1921 se Fuchs stal svědkem toho, jak se jednomu z jeho přátel, Jensi Klemannovi, podvrtla noha. Navzdory chabému odrazu se pustil dřevěné příčky a Fuchs, který byl ve vodě, viděl, jak se řítí přímo podél skály. Když dopadl do vody, Fuchs nepochyboval o tom, že je mrtvý. Společně s ostatními k němu zamířil, žaludek sevřený a chloupky na krku zježené. Weissmannův syn Rudi obrátil Jensovo tělo na záda a pátravě se mu zahleděl do tváře.

„Žije!“ vykřikl pak.

Pomalu začali plavat ke břehu, zraněného Jense táhli za sebou. Fuchs, který zdráhavě plaval za nimi, si všiml, že voda má zvláštní zabarvení; zvedl oči a zjistil, že krev vytékající z rozbité kamarádovy hlavy ho ovíjí jako růžová stuha.

![divider.png](./resources/divider_opt.png)

To, že neskočí, pochopila Klára ve chvíli, kdy se přiblížila k okraji skály. Voda měla podobnou barvu jako nebe, takže Klára na krátký okamžik ztratila schopnost rozlišit, co je nahoře a co dole. Zatočila se jí hlava, voda a obloha splynuly. Už nezáleželo na tom, jestli skočí, nebo ne, byla zavěšená v prostoru, každý pohyb jí připadal nadbytečný. Ztuhle stála na skalním výběžku, zalitá potem a otupělá horkým letním dnem slyšela pouze křik ptáků a šplouchání vody zvířené lenivými pohyby Fuchsových paží.

Teprve když za sebou zaslechla Fuchsovy kroky, pohnula se, prudce do sebe vtáhla vzduch, z tašky vylovila cigaretu a posadila se s ní ke kmeni borovice.

„Nedokážu to,“ řekla Fuchsovi.

![divider.png](./resources/divider_opt.png)

Jens Klemann pád ze skály přežil. Tři týdny ležel v bezvědomí a oči otevřel ve chvíli, kdy ho matka, která už nedoufala, že se probudí, napájela slámkou. Nemohl se hýbat, a tak následující půlrok strávil na lůžku, nechával se obracet z boku na bok, krmit a přebalovat.

Vstal na Velký pátek roku 1922 a po čtyřech se doplazil na zápraží. Na konci velikonočního oktávu už byl schopen chodit, nezřetelně artikuloval a sám jedl. Protože další vývoj nenastal, byl úředně označen za idiota, a když byli později jeho vrstevníci odvedeni na frontu, mohl zůstat doma. S ohnutými zády a veselou tváří blbečka procházel vesnicí, sedal si do prachu cesty a polykal drobné kamínky.

V roce 1940 zmizel. Společně s třemi židovskými rodinami, které ve vsi žily, byl odvezen nákladním automobilem. Fuchs viděl, jak mu němečtí vojáci pomáhají na korbu, a zatímco Židé seděli mlčky a ke kolenům si tiskli kufry převázané provazem, Jens si hlasitě zpíval a svůj odjezd doprovázel máváním.

Dokud žil Jens Klemann ve vsi, Fuchs se mu vyhýbal. Od jeho nešťastného pádu si netroufl skočit ze skály, a posléze na houpačku zavěšenou ve větvích borovice zapomněl, v podvědomí mu zůstala pouze jako nezřetelný stín. O slovo se přihlásila až ve chvíli, kdy s Klárou vystoupal na skalní výběžek a po dlouhé době spatřil hladinu lomu z výšky, nehybnou a klidnou jako zrcadlo.

Překonal strach, že se zraní stejně jako Jens, odrazil se a skočil; voda, do které dopadl, byla stejně studená jako ta v jeho vzpomínkách. Několik dlouhých minut čekal, že ho Klára bude následovat; když se nic nedělo, vrátil se nahoru a našel ji ztuhlou a nehybnou na okraji skály. Vzpomněl si sám na sebe; když na skálu vylezl poprvé, bylo mu šest let a také se neodvážil skočit. Posadil se vedle ní a začal mluvit o Jensi Klemannovi, vdechoval přitom kouř z její cigarety a nedával si pozor na jazyk.

Ačkoliv možná měl od samého začátku v úmyslu jí to říct, Jens Klemann byl jen odrazový můstek, prolog k Juditě Weissmannové.

Lekce.

Když se ho Klára zeptala, co se s Jensem Klemannem stalo, odpověděl, že ho společně s několika židovskými rodinami a Juditou Weissmannovou odvezli. Jakmile vyslovil to jméno, Klára zpozorněla; zajímalo ji, jestli Judita Weissmannová byla rasovou manželkou. Přikývl a díval se, jak usilovně přemýšlí, nechápala, proč byla zároveň s židovskými rodinami a vesnickým mrzákem odvezena také Weissmannova žena; i kdyby měla židovský původ, manželství s Weissmannem jí mělo poskytnout dostatečnou ochranu.

Uhasila cigaretu a došla k okraji skály. Hodila nedopalek do vody, pak se vrátila k Fuchsovi a on z výrazu její tváře poznal, že se dovtípila.

„Rozvedli se,“ řekla.

Na těle mu vyskákala husí kůže, zvedl se a začal se oblékat.

„Proč?“

Pokrčil rameny.

„Nejspíš měl strach,“ odpověděl. „Rozvedl se s ní na začátku války.“

Naklonil se k ní a položil jí ruku na rameno, pocit zadostiučinění, který očekával, se nedostavil.

„Vypadáte překvapeně.“

Odvrátila se.

„Je to ras, Kláro,“ řekl, jako by náplň Weissmannovy práce mohla omluvit nebo vysvětlit jeho činy.

![divider.png](./resources/divider_opt.png)

Když se vrátila do školy, vklouzla do postele a s rukama založenýma pod hlavou pátrala po sebemenší stopě provinilosti nebo zahanbení. Vykouřila tři cigarety, a nakonec usnula. Probudily ji až Weissmannovy kroky; těsně před svítáním se vplížil do jejího pokoje, svlékl se a položil vedle ní.

„Mluvila jsem s Fuchsem,“ řekla mu později.

Mlčel, a tak ve tmě nahmatala jeho obličej. Měl klidný výraz a uvolněné rty.

„Nezajímá tě, co říkal?“

Potřásl hlavou.

„Dovedu si to představit.“

„A?“

„Do toho ti nic není.“

Dotkla se jeho ramene.

„Zlobíš se?“ zeptala se.

„Nejsem tu od toho,“ odpověděl.

Na jeho neomalenost už si zvykla, ale přesto — poprvé po dlouhé době — ucítila lehké bodnutí studu, když dal tak jasně najevo, proč se s ní schází.

Beze slova vstala, z kapsy sukně vylovila krabičku cigaret a postavila se k otevřenému oknu.

![divider.png](./resources/divider_opt.png)

V poslední prázdninový den se vypravila k lomu. Na nebi se kupila mračna a poprvé zahřmělo ve chvíli, kdy se dotkla dřevěné houpačky. Váhala jen krátce, pak se rozhoupala a skočila. Ve vodě udělala několik rychlých temp, a sotva zamířila ke břehu, rozpršelo se. Nezdržovala se s utíráním, šaty si oblékla na vlhké tělo a se střevíci přitisknutými k břichu spěchala domů.

</section>
