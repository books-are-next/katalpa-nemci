---
title: Weissmann
contentType: prose
---

<section>

Na začátku září se bílily třídy, a protože školní správce byl už měsíc na frontě, zbyla všechna práce na Kláru s Fuchsem.

Před setměním byli hotovi. Fuchs odnesl zbytky vápna a Klára se pustila do úklidu. Zatímco čekala, než se jí ohřeje voda, kouřila cigaretu; stála přitom u okna, v loužičce špinavé vody. Když zamáčkla nedopalek a narovnala se, v okenní tabulce, která se s příchodem tmy změnila v zrcadlo, zahlédla Weissmanna. Mechanicky zvedla ruku a stáhla si z vlasů šátek, potom uvolnila prsty pravé ruky a nechala z nich vyklouznout kartáč.

Teprve když odešel, zjistila, že ji kousl do rtů tak silně, až z nich vytryskla krev.

![divider.png](./resources/divider_opt.png)

O rasovi věděla pouze dvě věci: že ho v roce 1917 ve Francii zranila nepřátelská kulka a že svou dceru vychovává sám.

Kulka vnikla do Weissmannova těla pětadvacátého srpna, v půl sedmé ráno. Prolétla kůží, svalem, částí levé plíce a vyšla zády. Weissmann se probudil v polním lazaretu, a když mu lékař oznámil, že jedna z jeho plic je poškozená, snažil se uklidnit faktem, že plíce má dvě. Den nato dostal horečku a upadl do bezvědomí, z nějž se probral o tři týdny později. První, co zahlédl, byl vlastní úmrtní list, pečlivě vyplněný, s jedinou prázdnou kolonkou, datem úmrtí. Natáhl se pro něj a vsunul jej pod polštář, přesvědčený o tom, že právě zahodil svou jízdenku na druhý břeh.

</section>
