---
title: Překvapení
contentType: prose
---

<section>

Na Štědrý den Klára pomáhala Barboře připravit stůl.

Servis, který Barbora vytáhla ze skříně, patříval Fuchsově matce; Klára poznala talíře s proužkem na okrajích a ubrus zdobený monogramem. Zarazila se, a když Barbora, citlivá a neustále zápasící s pocitem viny, zpozorovala její výraz, zatvářila se vyděšeně a ruka s ubrusem jí klesla. Posadila se ke stolu a dala do pláče.

V noci Martin Levička zapřáhl koně a po krátkém váhání souhlasil s tím, že na půlnoční mši v Tichém Brodě vezme také Fuchse a Kláru. Ještě před několika měsíci nebylo bezpečné se ve městě ukazovat ve společnosti Němců; jednoho z českých hospodářů, který svého německého zaměstnance doprovázel k lékaři, polili kbelíkem vápna a Fuchse dokonce zranil kdosi z vesnice, stál právě na návsi, když z otevřeného okna nedalekého statku vylétl špičatý oblázek a udeřil ho do spánku.

V kostele se Levičkovi posadili dopředu a Fuchs s Klárou si našli místo v poslední lavici; měli odtud výhled na postranní oltář s jesličkami a velkou hvězdou potaženou zlatým staniolem.

Kázání bylo v češtině, takže mu Klára nerozuměla.

V jednu chvíli se k ní však Fuchs naklonil a zašeptal:

„I kdyby vaše hříchy byly jako šarlat, vybělím je a budou jako padlý sníh.“

Znala tu větu, v Hinterbergenu ji při vánoční bohoslužbě také četli.

Dívala se na Jezulátko ze světlého dřeva a bez ustání myslela na své rodiče; měla strach z toho, že by se mohla dozvědět, co se s nimi stalo.

Když se pak pozdě v noci vrátili do špatně vytopeného výměnku, sáhl Fuchs do skříně a rozpačitě jí podal malý balíček. Když ho rozbalila, na zem vypadly brusle, dvě naleštěná želízka, která se připínala k botám a která znala jen z knih. Poděkovala mu a zvedla je; na podlaze po nich jako netradiční příspěvek do společné domácnosti zůstal mělký vryp.

![divider.png](./resources/divider_opt.png)

Na konci ledna zatelefonovala do Hinterbergenu. Protože Barbora měla ve městě nějaké pochůzky, vypravila se na poštu společně s ní. Tísnily se v malé kabince a Klára nadiktovala spojovatelce číslo. Nevěřila, že uspěje. Když pak zazněl tón oznamující, že přístroj na druhém konci vyzvání, polekala se a dlaně jí zvlhly. Upřela oči na špinavou stěnu kabinky a s každým dalším zazvoněním v ní rostl pocit, že se začíná dusit.

Potom se ozvalo cvaknutí, kdosi v domě na Altenhöfferallee zvedl sluchátko a Klára zaslechla nadechnutí, krátké a mělké, předcházející řeč.

Zavěsila.

„Co se děje?“ zeptala se Barbora.

„Nikdo tam není,“ odpověděla a sama sobě — a později ani Fuchsovi — nebyla schopna vysvětlit, proč to udělala.

</section>
