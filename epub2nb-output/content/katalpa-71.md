---
title: Mlčení
contentType: prose
---

<section>

Klářina prosba Karla Kolmanna překvapila.

Nevzpomínal si, že by se Klára přátelila s dívkou jménem Helena Müllerová, a když ho požádala, aby zjistil, co se s ní stalo, zaskočilo ho to. Přesto zatelefonoval známému do Hannoveru a zeptal se na osud rodiny Müllerů, která ve třicátých letech vlastnila textilní továrnu a americký vůz s uniformovaným řidičem. Dozvěděl se, že Ottu Müllerovi se podařilo získat pasy a víza na cestu do Švédska, nakonec však vycestoval pouze on, jeho žena i děti zůstaly v Německu a v březnu roku 1942 byli odvezeni na východ, transportem, jehož konečná zastávka byla v jednom z pracovních táborů.

„A dál?“ zeptal se Karl Kolmann.

„Co bys myslel?“ odpověděl jeho přítel.

Karl Kolmann slyšel, jak si přendává telefonní sluchátko do druhé ruky a zapaluje cigaretu.

Večer ležel v posteli, s rukama založenýma pod hlavou, a zatímco jeho žena si v koupelně natírala obličej krémem, uvažoval nad tím, co řekne Kláře.

„Jsou ve Švédsku,“ oznámil jí, když mu následující týden pozdě odpoledne zatelefonovala.

V nepříjemném šumu, který každý telefonát mezi Hinterbergenem a Tichým Brodem provázel, se pokoušel zaslechnout její dech. Stýskalo se mu a měl pocit, že lež, kterou jí právě řekl, vzdálenost mezi nimi zdvojnásobila. Zavěsil s pocitem, že ji nepřesvědčil, a zazlíval si, že nezvolil jiný tón hlasu. Zavřel se v ložnici a před Franzisčiným zrcadlem si zkoušel nejrůznější grimasy; když byl sám, masky střídal suverénně a předstíral tak, jak se mu to na veřejnosti nikdy nepodařilo.

![divider.png](./resources/divider_opt.png)

Klára nevěřila, že Müllerova rodina je ve Švédsku. Nevěděla, kde se v ní bere nedůvěra v otcova slova (Karl Kolmann se mýlil, když se domníval, že to způsobil tón jeho hlasu), ale byla si jistá tím, že s Müllerovou rodinou se stalo něco neobvyklého.

Večer se s tím, co jí řekl Melman, svěřila Weissmannovi. Dlouho mlčel, pak se zvedl na lokti a nahmatal v šatech složených vedle postele dýmku.

„Jestli je to pravda,“ řekl a škrtl zápalkou, „můžeme se utěšovat pouze jedinou věcí.“

Vtáhl do sebe kouř.

„Pokud válku vyhrajeme, budou naše činy ospravedlněny,“ řekl, sfoukl zápalku a hodil ji na podlahu. „A jestli prohrajeme, čeká nás trest.“

Udivilo ji, že intuitivně přišel na to, co věděla už dávno: spravedlnost je výsadou vítězů.

Dívala se jak kouří, neklidná a rozechvělá.

„Je to jako v pohádce,“ řekla pak. „Jenomže opačně. Živí se přeměňují na mrtvé.“

Prudce se obrátil.

„Mlč!“

„Mám pravdu, viď?“

Vstal, oblékl se a zapnul si kalhoty. Potom zachytil její pohled.

„Nevíš, co říkáš,“ utrhl se na ni.

„Trápí tě svědomí?“

Zavrtěl hlavou.

„Spi.“

Odešel, dýmku nechal ležet na stole.

Byla unavená, mlčky civěla do stropu. Teprve k ránu se rozhodla na to nemyslet.

Pohřbít to v sobě, tak jako to udělal Melman, nechat to odplynout.

Zapomenout, spát.

</section>
