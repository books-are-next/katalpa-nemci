---
contentType: prose
---

<section>

Žert

Když Klára dorazila do Tichého Brodu, byla už noc.

Školní inspektor Malke jí přišel otevřít v pantoflích a županu. Nechal ji přespat na školském úřadě a druhý den ji odvezl do vesnice. Řídil pomalu a zkušeně a ve Rzech zastavil před nízkým domkem, zapálil si cigaretu a bavil se pohledem na psa, který se zuřivým štěkotem skákal na dveře vozu. Když se na zápraží domu objevila hubená žena v šátku, zamával na ni.

„Lisa Gröschelová.“

Malke naposledy zadýmal z cigarety, nedopalek vyhodil okénkem.

„Její manžel je školní správce.“

Škola byla velká budova s dvojitými okny, okapy měla zanesené sněhem a štuky na okenních římsách prýskaly. Správcova žena odemkla a vedla je po schodech nahoru. Prošli kolem tříd a kabinetů a potom vystoupali ještě výš. Nakonec se ocitli v úzké chodbě; kromě jediných dveří v ní byl už jen žebřík vedoucí k poklopu ve stropě.

Klářin pokoj měl nízký zkosený strop a dřevěnou podlahu. Naproti dveřím stála kamna, uprostřed místnosti stůl a dvě židle. Postel přitažená ke stěně byla čistě povlečená.

K pokoji přiléhala komora, do které správcová přichystala základní potraviny, mouku, hrách, brambory a zelí. Přestože obě místnosti, pokoj i komoru, pečlivě uklidila, nepodařilo se jí zbavit je nepříjemného pachu zatuchliny. Nelibě teď pozorovala učitelku, která s nakrčeným nosem rázovala pokojem. Měla pocit, že udělala všechno, co bylo v jejích silách, učitelka se s tím bude muset spokojit. Když se k ní Klára konečně obrátila, na tváři měla zaražený úsměv.

„Vypadá to tu moc pěkně,“ řekla nepřesvědčivě.

Malke odnesl její kufr k posteli a pak se rozloučili. O něco později Klára vyhlédla oknem a zjistila, že správcová se školním inspektorem stojí před vchodem a o něčem diskutují; Malke kouřil a Lisa Gröschelová se hlasitě smála a odstrkovala špičkou boty svého psa.

![divider.png](./resources/divider_opt.png)

Večer se rozhodla jít ven a udiveně shledala, že je ve škole zamčená. Stále dokola brala za kliku, nohama se při tom opírala o zárubně a táhla. Nakonec se posadila na podlahu, zády se opřela o dveře a se zapálenou cigaretou v ruce uvažovala, jestli ji tu zavřeli nedopatřením nebo úmyslně.

![divider.png](./resources/divider_opt.png)

Druhý den zpanikařila.

Ráno se vydala do přízemí a několik dlouhých minut marně lomcovala klikou. Potom začala do dveří kopat a se zadostiučiněním sledovala, jak se z nich loupe barva. Nakonec vběhla do prázdné třídy, rozrazila okno a nadechla se k výkřiku. Muž v dlouhém kabátu, který kráčel podél školní budovy, se překvapeně ohlédl. Rozpačitě se usmála a tiše okno zavřela, pak se vrátila do pokoje a ohřála si kávu, která jí zbyla od snídaně.

V poledne zaslechla kroky a na dveře pokoje někdo zaklepal.

Správcová s talířem zakrytým utěrkou.

„Na uvítanou,“ řekla a položila talíř na stůl.

Všimla si Klářina zaraženého výrazu

„Stalo se něco?“

Klára zavrtěla hlavou. Zatímco jedla, správcová procházela pokojem a se zájmem si prohlížela její věci. Když se obrátila k odchodu, Klára ji uchopila za loket.

„Proč jsem byla zamčená?“

Správcová se zamračila.

„Zamčená?“ opakovala udiveně.

„Několikrát jsem se pokoušela dostat ven, ale dveře byly zamčené.“

Správcova žena vrtěla hlavou, ale Klára trvala na svém.

„Nechápu to,“ řekla.

„Ani já ne,“ odpověděla správcová. „Když jsem přišla, rozhodně zamčeno nebylo.“

Pátravě si Kláru, která rozčileně lovila cigaretu, prohlížela.

„Tady se nesmí kouřit.“

„Opravdu?“

„Inspektor Malke vydal jasné nařízení.“

„Ať mi to řekne sám.“

Nebyl to dobrý začátek, Klára to věděla, už když si zapalovala cigaretu a sledovala, jak za sebou správcová s prásknutím zavírá.

![divider.png](./resources/divider_opt.png)

„Je to blázen,“ řekla Lisa Gröschelová svému muži. „Chtěla mě přesvědčit, že jsem ji ve škole zamkla.“

„A nezamkla?“

Správce, urostlý muž s vystouplou čelistí a silnýma rukama, zvědavě sledoval manželku, která si zlostně odvazovala šátek a rozepínala kabát.

„Ovšemže ne,“ odsekla mu a zamířila ke kamnům.

„Možná sis to ani neuvědomila,“ nadhodil opatrně.

„Možná,“ utrousila Lisa.

Vybavila si, jak pomalu otáčí klíčem v zámku, a pak vzhlíží k oknům v průčelí školy.

„Tak jsem ji zamkla. No a co?“

Obrátila se k muži, který na obranu zvedl ruce.

„Vyděsilo ji to,“ dodala zamyšleně.

„Vyděsilo?“

„Říkám ti, že je blázen,“ odpověděla netrpělivě. „A navíc kouří. Je stejná jako Fuchs.“

Když večer uložili děti a sami ulehli, správce chvíli mlčel. Nakonec neodolal.

„Zamkla jsi ji schválně, viď?“

Žena po jeho boku vyprskla. Přidal se k jejímu smíchu a připadalo mu, že k sobě po dlouhé době mají blízko.

</section>
