---
title: Nemoc
contentType: prose
---

<section>

Zpustlý park obklopující zámek na okraji vsi byl snadno přístupný zrezivělou bránou.

Mezi mechem a trsy kozí brady byly stále ještě patrné cestičky, jež se sbíhaly u kašny zanesené listím. Klára se posadila na její okraj a váhavě otevřela náčrtník, který si s sebou přinesla. Zdvihla jej k nosu a vdechla nasládlou vůni papíru. Z koženého pouzdra vyňala uhel.

První čáru udělala nedočkavě, a jakmile se černá barva roztříštila o neposkvrněnost listu, pocítila radostné vzrušení. Kreslila několik hodin, než jí začala umdlévat ruka. Narovnala se a zastínila si oči. Zdálo se jí, že za šípkovými šlahouny obepínajícími několik nízkých lísek někdo stojí.

Fuchs.

Zaklapla náčrtník a zavolala na něj. Muž, který vystoupil z tmavého podrostu, ji vyděsil. Šel nepravidelným, houpavým krokem, ruce měl svěšené podél těla, jako by ho těžké dlaně táhly k zemi. Teprve když se přiblížil natolik, že rozeznala rysy jeho tváře, zjistila, že je to otec Hanny Weissmannové. Nesl mrtvého ptáka, velkého asi jako drozd, s tmavým peřím a bílou náprsenkou.

Pozdravil ji kývnutím hlavy, potom se posadil na schod, ze kterého před okamžikem vstala, odložil zdechlinu a z kapsy vytáhl dýmku.

Klára chvíli váhala, a nakonec neodolala.

„Smím si vás nakreslit?“

Weissmann natáhl ruku. Nejprve ji napadlo, že chce, aby mu zaplatila. Chtěla se ohradit, ale pak pochopila, že stojí o její náčrtník. Neochotně mu ho podala a Weissmann jím zalistoval, dýmku mezi zuby. Vrátil jí ho se zamručením, které si vyložila jako souhlas. Posadila se na schod pod něj, znovu vybalila uhel a pustila se do práce. Když dokončila poslední skicu, zůstala sedět s uhlem v prstech a zadumaně se zahleděla na jeho ruce.

„Díváte se mi na ruce,“ řekl Weissmann.

Uhnula očima a on obrátil ruce dlaněmi vzhůru.

„Prohlédněte si je důkladně,“ řekl.

Místo toho odvrátila hlavu.

Pak na tváři ucítila jeho dotyk. Chtěla vykřiknout, ale vydala ze sebe jen chraptivé zakašlání.

„Překvapená?“

Nedokázala setřást jeho ruku, a on neměl v úmyslu ji odtáhnout.

„Nejspíš si představujete, co všechno s nimi dělám,“ pokračoval. „Myslíte na všechny ty zdechliny.“

Odmlčel se.

„Vidíte toho ptáka?“

Ukázal na mršinu.

„Skorec vodní. Našel jsem ho dřív než mravenci. Měl jsem štěstí. Doma ho otevřu a vycpu.“

Polkla a Weissmannovy prsty opustily její tvář.

„Věděla jste, že některá zvířata umírají na stejné nemoci jako lidé?“

Neodpověděla, jemu to však nevadilo.

„Je to tak,“ řekl. „Někdy mají ucpané srdce nebo jim praskne žlučovod a jejich krev zhořkne. A občas jim najdu v mozku bouli naplněnou vodou.“

„Nechte mě být,“ řekla.

Opět ucítila jeho prsty, tentokrát na zápěstí.

„Namalujte mé ruce,“ vybídl ji.

Dívala se k patě kašny, kde mezi kameny vytryskla hrst sedmikrásek. Potom k němu pomalu otočila hlavu. Uchopila do dlaně jeho levou ruku. Zpočátku se neodvažovala dýchat, obávala se toho, co by z něj mohla ucítit. Když posléze sebrala odvahu a nadechla se, necítila nic jiného než vůni potu. A slabý závan něčeho zvláštního, pachu, pro který si později vytvoří svůj vlastní název, Abdeckersduft, a který připomínal vůni zahrady vzrostlé z masa a krve.

Pečlivě si prohlížela jednotlivé drážky v jeho pokožce, aby zjistila, zda v nich neulpěla nečistota z toho, čím se zabývá.

„Ochutnejte,“ řekl a jí se zježily vlasy v zátylku.

Rychle jeho ruku pustila.

Weissmann na ni zvědavě hleděl. Potom vzal do ruky její prsty, opatrně si je přiložil ke rtům, rozevřel ústa a špičkou jazyka zakroužil na jejím ukazováčku.

„Cítím sůl,“ řekl.

Vytrhla se mu a nehtem zavadila o jeho zuby. Pak chňapla po náčrtníku, nedopatřením šlápla na ptačí mrtvolku (vyjekla, když si to uvědomila), a vysokou trávou pospíchala pryč.

![divider.png](./resources/divider_opt.png)

Druhý den onemocněla. Byla přesvědčená o tom, že ji ras nakazil nějakou nemocí přenášenou mrtvými zvířaty. Neměla se ho dotýkat. Neměla dovolit, aby se on dotýkal jí.

Děti z její třídy dostaly nečekané prázdniny, protože Fuchs, který se zpočátku pokoušel učit obě třídy dohromady, to nakonec vzdal. Byl rozčilený, jako by si nemoc způsobila sama. Večer jí přinesl citron a malou sklenici medu, uvařil čaj a posadil se na židli vedle její postele. Ruce založil na prsou.

„Měla byste se uzdravit,“ řekl zamračeně, a zatímco upíjela horký čaj, rozhlížel se po pokoji.

Zastavil se u police s knihami.

„Co jste učila doma?“ zeptal se.

„Dějiny umění a estetiku,“ odpověděla. „Už jsem vám to jednou říkala.“

Vzpomněl si.

„Dost neužitečné předměty.“

Očima slídil po knihách, které si přivezla z Hinterbergenu. Potom vstal, přistoupil ke knihovně a otevřel jeden svazek. Klára raději zavřela oči. Slyšela, jak Fuchs obrací stránky.

„Opravdu vás to zajímá?“

„Ano,“ řekla.

Hlasitě přečetl krátký úryvek. Nasadil při tom lehce posměšný tón.

„To, že tomu nerozumíte, neznamená, že je to hloupé,“ vyjela na něj podrážděně. „Chtěla bych spát.“

Vrátil knihu na polici a zadíval se na ni. Měla pocit, že nikdy neodejde.

„Jděte pryč,“ řekla. „Jděte psát dopisy do Berlína.“

Tvář mu ztuhla. Otočila se k němu zády a hlavu si zakryla polštářem. Musela usnout, protože když se probudila, pokoj byl prázdný a Fuchse připomínal jen šálek s nedopitým čajem na stole.

![divider.png](./resources/divider_opt.png)

Po týdnu horečky polevily. Klára, o kterou dosud pečovala správcova žena, nejistým krokem sešla na dvůr a s pocitem vítězství se vymočila na tence obezděném záchodě.

Ležela ještě několik dní, než se odvážila vrátit do třídy a začít s výukou.

![divider.png](./resources/divider_opt.png)

Jednoho dne, když se setmělo, vyšla ze školy a oklikou zamířila k Weissmannovu domu. Postavila se zády k zámecké zdi, zapálila si cigaretu a dívala se, jak se v osvětleném výřezu okna míhají stíny.

Rasův malý pes se rozštěkal. Vyděsila se, že ji prozradí. Vykouřila ještě dvě cigarety, pak opustila své místo u zdi, několika rychlými kroky přeběhla cestu vedoucí k domu a otevřela branku.

S dechem zadrženým napětím překonala dvorek a zaklepala na Weissmannovy dveře.

</section>
