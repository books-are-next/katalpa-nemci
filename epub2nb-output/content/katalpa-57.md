---
contentType: prose
---

<section>

Opona

Nejstarší obyvatelé vesnice si dosud pamatovali divadlo, které se hrálo pod vedením řídícího Eichlera a děkana Gottharda.

Rodiče Klářiných žáků však byli na vážkách, protože od děkanových dob nikdo s podobným nápadem nepřišel — co když se jedná o provokaci, která má prověřit jejich nadšení?

Teprve v polovině května, když do uvedení hry zbývalo několik týdnů, se věci pomalu začaly měnit.

Klára na návsi potkala hostinskou, jejíž dcera dostala jednu z hlavních rolí. Pozdravila ji a žena se neochotně zastavila, ruce zabořila do kapes zástěry.

„Co vlastně budete hrát?“ zajímalo ji.

„Trochu jsme upravili hru pohádku Zvířátka a petrovští,“ řekla Klára. „Znáte ji?“

Hostinská pokrčila rameny.

„To je něco o Vůdci?“

„Kdepak. Je to o několika zvířátkách, která vyzrají na tlupu loupežníků.“

„Moje máma taky hrála.“

„Prosím?“

„Tehdy, když tu byl řídící Eichler. Vyprávěla mi to o tom. Hrála Noemovu ženu.“

„Určitě hrála moc dobře.“

Žena něco zabručela.

„Takže to není o Vůdci,“ zopakovala neurčitě.

Klára nevěděla, jestli je to dobře nebo špatně.

„Chtěli jsme zahrát nějakou tradiční pohádku,“ řekla.

„Hm.“

Hostinská se obrátila k odchodu. Udělala několik kroků a pak se obrátila.

„A máte všechno, co potřebujete?“

Klára se usmála.

![divider.png](./resources/divider_opt.png)

„Slíbila jsem jim oponu,“ oznámila večer hostinská svému muži.

„Cože?“

„Oponu.“

Hostinský počkal, až klesne pěna, a doplnil půllitr, který držel v ruce.

„Ty ses zbláznila!“

Podal pivo muži, který stál před nálevním pultem a se zájmem naslouchal jeho hovoru s manželkou.

„Jde jenom o kus hadru,“ řekla hostinská. „Válí se nám na půdě od posledního ochotnickýho představení. A to už je —“ Zarazila se a počítala. „Nejmíň patnáct let.“

„Odkdy se paktuješ s tou novou učitelkou?“ zeptal se jí muž.

„Věděla, že tu oponu máme,“ namítla hostinská. „Lotte jí to řekla.“

„Takže dcerunka si pustí hubu na špacír a ty ji v tom ještě podporuješ?“

Hostinský zvýšil hlas a jeho manželka sevřela rty a ruce dala v bok.

„Je to jenom pitomá hra,“ řekla.

„Ale vymyslela ji ona.“

„No a?“

Hosté v lokále ztichli, debata mezi manžely začala být zajímavá.

„Je divná,“ řekl hostinský.

„Mluvila jsem s ní a nepřišla mi divná,“ odsekla jeho žena.

„Je z Říše,“ namítl.

„To je můj švagr taky.“

Několik hostů se zasmálo.

„Ty jsi na její straně?“ užasl hostinský.

„Ne. Zkrátka mě požádala o hadr, který nám hnije na půdě, a já jsem jí ho slíbila.“

Hostinský změnil taktiku.

„Je to pěkná látka,“ řekl. „Je jí škoda.“

„Vážně?“

Do hlasu jeho ženy se vloudila potměšilost.

„Tak já ti z ní ušiju spodky.“

Odvrátil se.

„Co čumíte?“ rozkřikl se na hosty, kteří se pochechtávali.

„Červený spoďáry,“ vyjekl někdo. „Ber to, Alfrede!“

Hostinskému zacukaly koutky.

„Pitomci!“

Ačkoliv měl pravidlo, že v pracovní době nepije, načepoval si plnou sklenici a šel se posadit k nejhlučnějšímu stolu.

![divider.png](./resources/divider_opt.png)

Nebylo to nic, co by stálo za řeč.

Sotva postřehnutelný úsměv, který někteří rodiče přidali k pozdravu, když Kláru potkali. Školník, který se pokaždé tvářil, že ji nevidí, jí podržel dveře, když měla náruč plnou knih, a Lisa Gröschelová jí přestala plivat do mléka, které jí prodávala.

Erna Obstová věnovala nové učitelce oponu! neslo se vsí.

Erna Obstová vždy věděla, s kým se přátelit. Její sestra se provdala do Norimberku, za říšského Němce.

Erna Obstová rozstříhala manželovy jégrovky a ušila z nich oponu pro divadelní hru.

Erna Obstová je —

Erna Obstová stála za pípou a mlčela. Od chvíle, kdy učitelce přinesla potrhanou oponu, s ní nepromluvila ani slovo. Přesto se po vesnici rozneslo, že novou učitelku poctila svou důvěrou. Nemohla s tím nic dělat. Nemohla přiznat, že jí bylo trapné učitelčinu prosbu odmítnout. A že ji těší dívat se na Lotte, která si, blednoucí napětím, před spaním opakuje roli.

„Myslím, že se mě lidé přestávají bát,“ zavolala Klára na Fuchse, když se po vyučování zdržela ve třídě a pustila do zašívání opony.

Z jeho výrazu pochopila, že jí nerozuměl.

„Přestávají se mě bát,“ řekla znovu.

Pohlédl na látku, kterou držela v ruce.

„To je ta slavná opona?“ zeptal se.

Přikývla. Přistoupil k ní a promnul plátno v prstech.

„Mírová zástava,“ poznamenal uštěpačně.

Zasmála se. Podíval se na ni.

„Má příhodnou barvu,“ řekl. „Divím se, že z ní neušili vlajky.“

Klára překousla nit a odložila jehlu.

„Jsem ráda, že mi ji Lottina matka dala. Od té doby, co jsem se s ní dala do řeči, mě zdraví mnohem víc lidí.“

Neodpověděl. Podala mu jehlu a nit.

„Pomůžete mi?“

Ušklíbl se.

„Proč? Jde vám to dobře.“

Byla si jistá, že nemluví o zašívání.

Žárlil?

Vyhledala jeho oči, ale díval se jinam; po chvíli zavrtěl hlavou a odešel.

</section>
