---
contentType: prose
---

<section>

Dědečkova pracovna

Klářini prarodiče, Anna-Marie a Wilhelm Eggertovi, žili v prostorné vile na okraji města.

Klára je každou neděli navštěvovala. Ve vstupní hale osvětlené velkým lustrem si odložila kabát a po koberci, místy prošlapaném až na vlněnou osnovu, přešla do jídelny. Cestou minula výklenek, ve kterém byly na stěně připevněny dva telefonní aparáty, černý a bílý.

„To je proto, abychom se neprali,“ vysvětlil jí kdysi dědeček.

Vedle telefonů ležela na mosazném stolku miska naplněná bonbóny a Klára si často představovala, jak dědeček nebo babička s někým hovoří, jednou rukou si přidržují sluchátko a druhou, v níž pevně svírají mluvítko, šátrají v misce s cukrovím.

Před obědem kuchařka pokaždé natočila gramofon, takže při jídle hrála hudba. Mluvit se nesmělo, babička se domnívala, že to škodí trávicímu procesu. Po jídle následoval dort a káva, kterou si všichni odcházeli vypít do přilehlé knihovny. Klára měla svůj vlastní hrneček. Byl menší než ostatní šálky a zdobil ho psík s tupým výrazem v obličeji. Nenáviděla ten šálek a potěšilo ji, když se jí ho při jedné z návštěv podařilo rozbít. Babička chvíli hořekovala, ale potom poslala služebnou do kuchyně a před Klárou se objevil nový hrneček, stejný jako ten první. Když Klára dopila kávu, bílou a hodně sladkou, obrátila ho a přečetla si nápis na jeho dně. Už nikdy pak nevěřila tomu, že by v Rosenthalu dokázali vyrobit něco pěkného.

Babička se Kláru pravidelně pokoušela přimět ke zpěvu. Připravila si noty, a jakmile se usadila ke klavíru, Klára se postavila za její záda a začala zpívat. Přestože ji poslouchali jen rodiče, nervozitou se jí chvěly ruce i hlas. Obvykle stačila odzpívat několik slok, než se z divanu ozval dědeček:

„Nech toho krákorání. Třeští mi z něj hlava!“

Babička se neodvážila nic namítnout, dědečkova hlava byla posvátná. Na gymnáziu přednášel filozofii a literaturu, a navíc dokázal plynně hovořit arabsky a persky. Klára byla vděčná za to, že přerušil její nedobrovolné představení, přestože to udělal tak neomaleně. Posadila se vedle něj a dědeček ji vzal za ruku. Měl teplou a pevnou dlaň a ona ho obdivovala, protože dokázal číst znaky mrtvých lidí.

![divider.png](./resources/divider_opt.png)

Dobře si vzpomínala, jaké to bylo, když poprvé zabloudila do dědečkovy pracovny.

Dědeček seděl u okna a čistil si dýmku, na rozepnuté vestě se mu usazovala smítka tabáku. Ona bloumala místností, brala do rukou knihy a prohlížela si je. Začala chodit do školy a dokázala číst první slova, ovšem mátlo ji, že knihy na dědečkově stole jsou plné značek, kterým nerozumí.

„Co je to, dědečku?“ zeptala se a ukázala na jednu z knih.

„Knížka.“

Zamračila se a to ho pobavilo.

„Napsal ji Averroes,“ dodal.

„Ty ho znáš?“

Listovala arabskou knihou.

„Kéž by. Bohužel už zemřel.“

„A tenhle?“

Vzala do ruky další svazek.

„Al-Fárábí. I ten je mrtvý.“

Klára si zkoumavě prohlížela vlnovky a kolečka, která po sobě zanechali neznámí filozofové. Dědeček se přestal věnovat dýmce, a když se dotkla další knihy, řekl:

„Tuhle napsal Spinoza. Zemřel před mnoha staletími.“

Klára se zadívala na hebrejské písmo. Arabština se jí zamlouvala víc. Když knihu vracela, srazila na zem tenký svazek v papírovém obalu. Sklonila se, aby ho zvedla. Dědeček natáhl krk a krátkozrace luštil titulní stránku.

„Podívejme, Egon Friedell,“ usmál se. „Přeložil Thomase Carlylea.“

Klára knihu opatrně položila na psací stůl.

„Ten už taky umřel?“ zeptala se lhostejně.

Hovor o mrtvých ji dávno přestal bavit.

„Kdo? Carlyle?“

„Hm.“

„Carlyle ano,“ odpověděl dědeček. „Ale Friedell ještě ne.“

Netušil, že Egon Friedell zemře o několik let později, když na schodech svého domu zaslechne kroky příslušníků gestapa.

</section>
