---
title: Hladový les
contentType: prose
---

<section>

Před premiérou divadelní hry vyklidil Fuchs svou třídu, přinesl židle a na stupínek rozestavěl lampy.

První řady se začaly zaplňovat hodinu před začátkem. Fuchs, který se ujal role vypravěče, odděloval jednotlivé scény hrou na housle a po skončení představení diváci dlouho a nadšeně tleskali. Malke, který byl také pozván, se nedostavil. Vymluvil se na služební povinnosti a náhradou za sebe poslal jednoho ze svých podřízených.

Když se třídy pozdě odpoledne vyprázdnily, Klára se vyklonila z okna a zhluboka se nadechla čerstvého vzduchu. Loutky opět spočívaly v krabicích; v polovině června je znovu opustí, protože pohádka se bude hrát ještě jednou, pro žáky okolních škol. Fuchs rovnal lavice, a když Klára zavřela okno, setkala se s jeho očima. V prstech držel zvonek, který ohlašoval začátek představení, a pomalu s ním otáčel.

„Večeře?“ zeptal se.

„Co máte?“

„Salám,“ odpověděl.

Zastavila se ve svém pokoji a vzala čokoládu a balíček čaje, který jí poslali rodiče. Fuchs na ni počkal před školou, pouzdro s houslemi v podpaží.

„Bylo to dobrý!“ zavolal na ně někdo z opačného konce návsi.

Klára se usmála. Fuchs mlčel a pečlivě se vyhýbal kolejím, které v povrchu cesty vyhloubila kola povozů.

„Myslím, že se nám to povedlo,“ řekla, když se posadila za stůl ve Fuchsově kuchyni.

Dívala se, jak Fuchs zatápí v kamnech, krájí chléb a chystá tlustá kolečka salámu. Pak vyšel do chodby a vrátil se s dvěma lahvemi piva.

Měla chuť ho popíchnout.

„Vám se ta hra nelíbila?“

Sedl si a pomalu a soustředěně obkládal chléb salámem.

„Ale ano,“ řekl. „Máte pravdu, povedla se nám.“

„Je to hlavně vaše zásluha,“ řekla.

To on pohádku přepracoval, rozepsal role, a dokonce opravil některé poškozené loutky.

Dál žvýkal, jednotlivá sousta zapíjel pivem.

„Jezte.“

Ukázal na její večeři.

Sklopila hlavu a zakousla se do chleba. Salám byl tvrdý a kořeněný. Rozkašlala se.

„Musíte to zapít.“

Přistrčil jí sklenici.

Dojedli.

Do místnosti vklouzla kočka a tiše vyskočila na Klářin klín.

„Je mlsná.“

Fuchs se po kočce ohnal, ale Klára ji ochránila rukou.

Když Fuchs vyprázdnil láhev s pivem, vytáhl ze skříně pálenku a pohodlně se opřel.

„Tak co vaši žáci,“ řekl, „kteří mluví česky?“

Rozmrzele na něj pohlédla.

„Už jsem to probrala s jejich rodiči.“

„A?“

Neodpověděla. Kočka do ní zaťala drápy a začala příst. Nepřítomně ji hladila.

„Mohl bych s nimi promluvit sám,“ navrhl. „Možná by to bylo účinnější.“

„Vím, že by vás poslechli,“ řekla. „Všichni ve vesnici se vás bojí.“

Odmlčela se, napadlo ji, zda se ho nedotkla, ale on se zasmál a naklonil se k ní.

„Povím vám tajemství. Ve skutečnosti se nebojí mě. Mají strach z Malkeho. A Stetzenbacha. A Bühlera.“

Postupně vyjmenoval všechny Malkeho nadřízené.

„A bojí se jich proto, že tuší, co by se mohlo stát. Místní muži pracují v dolech společně se zajatci z táborů. Vědí, jak to tam chodí.“

Pozoroval ji a prstem přejížděl přes okraj skleničky.

„Bojí se vás, protože každý týden jezdíte do města za Malkem,“ řekla.

Ušklíbl se.

„Snad. Nejspíš mají strach z toho, co mu vykládám.“

Vyprázdnil sklenici a odstrčil ji. Kočka, vyrušená hlukem, zvedla hlavu.

„Mám Malkeho rád,“ přiznal.

„Přesto jsou věci, které si nechávám pro sebe,“ dodal zamyšleně. „Víte, že učitelka, která tu byla před vámi, čekala dítě?“

Překvapilo ji to. Hebká tíha kočky jí náhle byla na obtíž. Pohladila ji o něco drsněji a kočka znechuceně seskočila.

Klára se zahleděla na Fuchse.

„Víc nevím,“ utrhl se na ni.

„Kam odešla?“ zeptala se.

Pokrčil rameny. Palcem s nehtem průsvitným jako lastura vypáčil z nenačaté lahve zátku. Chtěl jí nalít, ale položila na skleničku dlaň, nalil tedy jen sobě.

„To dítě bylo vaše?“

Vrhl na ni rychlý pohled.

„A kdyby?“

Dlouhou chvíli mlčeli, pak Klára vstala a vzala si kabát.

Sledoval, jak si na hlavu uvazuje šátek.

„Mohla byste přiložit?“

Sklonila se nad kamny; z otevřených dvířek vylétla sprška jisker a dopadla jí k nohám. Kočka znepokojeně švihla ocasem a Fuchs ji vzal na milost, přitáhl ji k sobě a prsty jí probíral srst.

„Někteří vesničané říkají, že si ji vzal les,“ řekl.

Otřásla se a vzala za kliku.

Rozesmál se.

„Les nebo gestapo, není to jedno?“

Viděla, jak mu těžknou víčka; byl opilý.

„Dobrou noc,“ řekla. „A děkuju za večeři.“

Setmělou chodbou tápala ke vstupním dveřím. Něco za ní volal, ale nerozuměla mu. Když míjela pokoj, ve kterém plesnivěla podobizna jeho matky, lehce se jí sevřelo srdce. Pak vyšla na náves a na obloze zahlédla první hvězdu.

</section>
