---
contentType: prose
---

<section>

Splynutí

Podruhé se setkali ve vlaku.

Klára se vracela z města a zjistila, že Weissmann sedí na druhé straně vozu. Když vystoupili, ukázal stranou. Vklouzla mezi ostnaté větvičky trnek a bodláčí.

Začali se scházet pravidelně, za jediným účelem. Weissmannovi to zpočátku připadalo trapné, a když do ní pronikal, mumlal, že ji má rád; časem se to odnaučil.

Milovali se zarputilostí, jejíž původ jim zůstal utajen.

„Myslíš, že jsem děvka?“ zeptala se ho jednou.

„Nemyslím si nic,“ odpověděl.

„Tak je to nejlepší. Nic si nemyslet.“

Nerozuměl jí a občas měl pocit, že se mu vysmívá.

Byla vzdělaná, podobně jako Anna Gerlingová.

Jenomže Anna Gerlingová na něm visela, zatímco Klára —

Chtěl nad ní mít navrch, ale nedařilo se mu to. Byla nenasytná, vysávala z něj všechnu sílu, po jejím odchodu si pokaždé připadal jako v posledním tažení. Jednou jí to řekl a ona ho upozornila na to, že si sám začal. Jako by se tím, že se jí kdysi zmocnil v temné síni, odsoudil k tomu, že jí bude po vůli, vždy a za všech okolností.

Neuvěřitelné.

Vitalita, která z ní prýštila.

Necudnost, před jakou varují kněží v nedělních kázáních.

Bylo to jako preparovat zvíře, lámat kosti, řezat šlachy, vařit maso.

Pronikat.

Nepochyboval o tom, že to stojí za to.

![divider.png](./resources/divider_opt.png)

Když ze sebe Klára ve škole smývala Weissmannovy sliny, usmívala se.

Samota, která ji trápila po příchodu do vesnice, se začínala rozpouštět.

Večer sedávala se zapálenou cigaretou u otevřeného okna a přemýšlela. Zpočátku ji udivovalo, že necítí stud ani provinilost, dívala se na sebe cizíma očima a jediné, co si byla ochotná připustit, byl úžas.

Pokoj za jejími zády se utápěl ve tmě, žhavý konec cigarety zářil.

První hvězda mezi ostatními; kouř stoupal k noční obloze.

Líbilo se jí to.

Opírala se o okenní rám, vysoko nad vesnicí, přímo naproti šedé skalní stěně.

Neznámá žena.

Kéž by.

Anebo raději ne.

Něco už znala od Horsta a něco od jiných mužů.

Ty další věci se musela učit.

Pohyby.

Zvuky.

Nejprve byla žasnoucí a nemotorná, ale navzdory své lenosti mimořádně přičinlivá.

Kdyby ji tak viděl Malke nebo Laengenfelder.

Kéž by byla stejně politicky uvědomělá, jako je žádostivá.

Zasmála se.

Zbytek cigarety vyhodila z okna, červený bod, protínající noc.

Později ji napadlo, že ráno jej najdou děti, a tak těsně před vyučováním vyběhla ven, našla nedopalek zvlhlý rosou a vsunula jej do kapsy.

Svědomitost.

![divider.png](./resources/divider_opt.png)

Občas myslela na učitelku, po které zdědila pokoj, a na to, co jí řekl Fuchs. Představovala si ji sevřenou prstencem hor, osamělou a vyděšenou plodem, který v ní rostl.

Nikdy neviděla její fotografii. Věděla, že se jmenovala Anna Gerlingová, a představivost jí nabízela několik podob, které mohla nositelka toho jména mít.

Byla šťastná?

Alespoň zpočátku, než zjistila, že v ní klíčí něco, co by se mohlo stát přítěží?

Těšila se ze svého dítěte, nebo jeho narození očekávala s hrůzou?

Přestože pravidelně psala rodičům do Hinterbergenu, o Anně Gerlingové se nezmínila. Byla si jistá, že rodiče by znepokojilo, kdyby se dozvěděli, že zmizela; neočekávané zmizení mohlo být předzvěstí něčeho horšího.

Seznamy.

Svět plný seznamů a registračních čísel.

Výpisy z matrik, vysvědčení, průkazy totožnosti, doklady o původu, křestní listy, pracovní knížky. Život zaklíněný v úředních listinách a v číslech. Z takového života není možné jen tak odejít.

Dvojjediná Anna Gerlingová to dokázala.

Scénářů bylo několik, společným jmenovatelem byl její odchod.

Odešla dobrovolně?

Od okamžiku, kdy přišla do Rzů, slyšela Klára nejrůznější zvěsti.

Mohla si vybrat, které z nich bude věřit.

Nejpravděpodobnější bylo, že Annu Gerlingovou odvedlo gestapo.

Další domněnky byly spíše úsměvné: Anna Gerlingová se zamilovala do vězně z některého ze zajateckých táborů, které byly přičleněny k dolům, a společně s ním uprchla; Anna Gerlingová se odstěhovala do Říše, kde měla nějaké tajné a důležité poslání.

Anna Gerlingová zešílela a toulá se po okolí.

Anna Gerlingová, nanebevzatá.

Nenašlo se její tělo ani její kufry.

Hledal ji vůbec někdo?

Zůstalo jen její jméno a nejlaskavěji se k ní zachoval Malke, který se pídil alespoň po jeho významu.

Milostiplná.

</section>
