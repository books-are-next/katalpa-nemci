---
title: Statek
contentType: prose
---

<section>

Barbora Levičková měla strach z toho, že to bude velký statek.

Mohli si vybrat z několika vesnic, a žádná z nich nebyla tak daleko od Prahy jako Rzy. Když se opatrně zeptala svého muže, proč se rozhodl právě pro ně, požádal Martin jejich osmiletou dceru o školní mapu a zabodl prst do jedné ze stránek.

„Vidíš?“

„Ne.“

Očima pátrala v barevných skvrnách, soustředila se na místo, kde se netrpělivě chvěla špička manželova ukazováčku. Mapa byla několik let stará a mužův prst se dotýkal hranice mezi Německou říší a Protektorátem.

„Doly,“ řekl a ona pochopila.

Martin Levička byl zvyklý žít v blízkosti dolů. Jeho otec i dědeček byli horníci, a než se Martin oženil, bydlel s nimi v malém domku nedaleko Kladna. S Barborou vyženil malý statek a pustil se do hospodaření. Hornické tradice svého rodu se nehodlal vzdát, takže choval koně, které pronajímal právě na práci v dolech. Během války o koně přišli a Martin, houževnatý a zarputilý, se rozhodl statek u Prahy prodat a začít znovu, jinde a lépe.

Do Rzů se vypravili v polovině září, se dvěma objemnými kufry; nábytek, porcelán a peřiny za nimi dorazily o týden později nákladním vlakem. Říkalo se, že lidé osídlující pohraničí nic nepotřebují, a jakmile Barbora Levičková se svým mužem a dcerou stanula ve dveřích Fuchsova statku, usoudila, že je to pravda; byl tu nábytek z ořechového dřeva, skleněné lustry a v jednom z velkých pokojů dokonce koberec.

Navíc, kromě domu samotného, zahrady a polí, které Martin Levička obešel mžouraje do staré katastrální mapy, tu byla pracovní síla, dva němečtí obyvatelé, muž a žena, oba zamlklí a s mrzutým výrazem v očích. Barbora se zprvu domnívala, že jsou to manželé, ale potom pochopila, že se mýlí; chyběla mezi nimi důvěrnost, která se vyvine po mnoha letech vztahu.

Od chvíle, kdy Levičkovi přišli do Rzů, s nimi Němci pracovali na poli. Martin Levička si pořídil koně a každé ráno se všichni čtyři vypravili ven, z kamenů, které vytáhli z ornice, stavěli křivé zídky a večer pálili hromady pýru. Bylo vidět, že žádný z Němců není zvyklý na těžkou práci, po prvním týdnu si muž spálil šíji a do krvava rozedřel ruce a žena si pochroumala záda.

Byli to učitelé.

Barbora zrozpačitěla, když se to dozvěděla; čtení a psaní jí dělalo potíže a představa, že je denně vystavena zkoumavým pohledům dvou kantorů, ji děsila.

![divider.png](./resources/divider_opt.png)

Na konci října, právě když připravovali zahradu na zimu a ukládali do sklepa poslední jablka, Barbora zjistila, že je těhotná. Žluč, která se jí nahrnula do krku, ji přiměla k předklonu. Rukama se zapřela o stehna a začala zvracet do čerstvě vypletého záhonu. Tlustý cop omotaný kouskem provázku jí přepadl přes rameno a Němka, stojící vedle ní, ho zachytila do dlaně. Držela ho, dokud se Barbora nevyzvracela, pak jí pomohla do domu a ze síně přinesla sklenici čerstvé vody.

Usmály se na sebe; to byl počátek opatrného přátelství, chvějivého vztahu spíše tušeného než vysloveného, laskavosti, přicházející z Barbořiny strany, a Klářiny ochoty tuto laskavost přijímat — ochoty, která zcela realisticky pramenila ze skutečnosti, že Klára se svým životem nemůže naložit tak, jak by chtěla.

</section>
