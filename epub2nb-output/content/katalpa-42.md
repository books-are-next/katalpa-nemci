---
contentType: prose
---

<section>

Skvrna

Rozhodně neměla v úmyslu na to místo nastoupit.

V druhém lednovém týdnu se vypravila na školský úřad, kde si od unavené úřednice za stolem zavaleným papíry nechala vysvětlit, že v Hinterbergenu a jeho okolí jsou všechna učitelská místa obsazena. Nedostatek učitelů byl pouze v Protektorátu a v nově přičleněných částech Říše, ale o takové místo Klára neměla zájem. Na kousek papíru napsala telefonní číslo do Altenhöfferallee a požádala úřednici, aby se ozvala, kdyby se objevilo něco vhodného; žena se zasmála a papírek hodila do odpadkového koše.

„Musíte se chodit ptát,“ řekla.

![divider.png](./resources/divider_opt.png)

Muniční továrna neměla svůj vlastní kryt a po zaznění cvičného poplachu museli její zaměstnanci běžet dvěma ulicemi až k budově bývalého lihovaru, ve které byly prozatímní kryty.

„Jsou prozatímní už dva roky,“ ušklíbala se Irma Schmittová, s níž Klára sdílela pracovní stůl.

Při cvičných náletech ke krytu obvykle mířily společně, Irma šla pomalu, krok za krokem, a Klára, která by nejraději utíkala, se jejímu pomalému tempu přizpůsobovala se zaťatými zuby. Irma pocházela z vesnice nedaleko Hinterbergenu, její rodiče měli malé hospodářství a to, že si dcera našla práci ve městě, považovali za úspěch. Irma pracovala v továrně už devět let, nosila mužské šaty a vlasy si splétala do dvou tlustých copů. Ve skříňce, kam si po příchodu do práce odkládaly oblečení, schovávala sklenici páchnoucí vazelíny, kterou si mazala ruce, a filmové časopisy.

Hlavní budova továrny byla postavena v devatenáctém století a Klára se zpočátku utěšovala myšlenkou, že se v ní bude cítit dobře, protože ji znala z rodinných fotografií. S ostatními ženami pracovala v rozlehlé hale s okny zatemněnými voskovaným papírem. Každou půlminutu k ní doputovalo kovové očko, které provlékla tenkým drátkem a poslala dál. Do práce nastoupila na konci ledna a už v polovině února byla přesvědčená o tom, že v ní nevydrží. V březnu se uvolnilo místo učitelky společenských věd na chlapeckém gymnáziu a Klára o ně okamžitě zažádala. Karl Kolmann kdesi vyškrábl dvoje hedvábné punčochy, které s rozpačitým úsměvem nechala na stole úřednice, jež o obsazení místa rozhodovala.

„To místo už je zadané,“ sdělila jí žena a Klára zrudla.

Neměla zkušenosti s dáváním úplatků a zazlívala si, že se s punčochami vytasila dřív, než se úřednice na vytoužené místo zeptala. K tomu, aby si punčochy vzala zpět, neměla odvahu. Otočila se ke dveřím, a když za sebou zavírala, všimla si, že úřednice shrnuje punčochy do zásuvky psacího stolu.

![divider.png](./resources/divider_opt.png)

Přestože Klára často uvažovala nad tím, kde všude by ji mohl zastihnout zvuk sirény ohlašující nálet, na záchody nikdy nepomyslela.

Záchody přiléhající k tovární hale byly tmavé a vlhké, s malými zamřížovanými okénky a vodovodními kohoutky vyvedenými nad mělkým betonovým žlabem. Klára si právě ulevovala, když se ozvala siréna. Podle zvukového schématu poznala, že se nejedná o cvičný poplach, a vyděsila se. Rychle si natáhla kalhotky a v mysli jí vytanul plán ulic vedoucích k veřejnému krytu; dorazila k němu mezi prvními a udiveně zjistila, že Irma s filmovým měsíčníkem stočeným pod paží už před ním čeká.

Za deset minut bylo po všem. Neslyšeli ani letadla, přelétající nad městem. Byl to první opravdový poplach, který zažili, a byl planý. Napjaté ovzduší v krytu se uvolnilo, ozval se smích a rozjařené, sebevědomé hlasy se dožadovaly čerstvého vzduchu. Kdosi otevřel dveře vedoucí na chodbu. V tu chvíli Klára zaregistrovala vlhkost, která jí prosakovala z kalhotek do bavlněné spodničky. Uvědomila si, že se nestačila utřít. Představila si, jak jde ulicí, s tmavou skvrnou na šatech, a po celém těle jí vyrazil pot.

„Musím pryč,“ řekla Irmě, která seděla vedle ní.

Ten den už se do továrny nevrátila. Doma ze sebe stáhla šaty, napustila si vanu a vydrhla se; nakonec do vody naházela špinavé oblečení a zabalila se do koupacího pláště. Zapálila si cigaretu a posadila se na okraj vany; cítila se tak ponížená, že se neodvažovala pohlédnout do zrcadla.

</section>
