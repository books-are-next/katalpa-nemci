---
title: Slib
contentType: prose
---

<section>

Dva měsíce před závěrečnými zkouškami, v březnu roku 1936, poté co německá armáda obsadila Porýní, zaslechla Klára rozhovor rodičů.

„Bude válka?“ zeptala se Franziska Kolmannová.

Klára, která nechtěla vstupovat do pokoje, kde se matka opírala o rám okna a otec s rozevřenými novinami stál před vyhaslým krbem, přitiskla ucho ke dveřím.

„Ne.“

Otcova odpověď nepřipouštěla pochybnost.

„Hitler slíbil, že zachová mír.“

Franziska Kolmannová nemohla rtuťovitého kancléře vystát a většinu z toho, co říkal, považovala za hlouposti. Narodila se v rodině průmyslníků a intelektuálů a byla přesvědčena o tom, že hodnota člověka je dána výchovou, nikoliv příslušností k rase. Na kariéru svého muže už od začátku hleděla zpovzdálí a on neudělal nic pro to, aby jí své zaměstnání přiblížil. Měl umírněné názory, byl poctivý, spolehlivý a nepříliš zábavný. Pracoval svědomitě a dlouho do noci a vyznačoval se přesně tou mírou nepraktičnosti, která jí dovolovala rozhodovat o nepodstatných věcech, o najímání a propouštění služebnictva, o sobotním divadelním představení, o nedělním obědě.

Franziska věděla, že manželova práce je nudná; úřednická rutina spojená s otázkami hospodářství, dovozu a vývozu. Vždycky taková byla. Zdálo se jí však, že on sám se v posledních letech změnil; od chvíle, kdy vstoupil do strany, se stal zarputilejším a uzavřenějším. Nedávno povýšil, byl teď vedoucím hospodářského odboru. Jeho postavení bylo dostatečně významné na to, aby jim zajistilo uspokojivé příjmy a služební vůz, ona však postrádala blízkost, která by jí umožnila se k němu přivinout, zabořit mu tvář do krku a zeptat se, jestli skutečně věří všemu, co Hitler tvrdí.

Žili ve dvou oddělených světech, ona se starala o dům a zahradu, zatímco on trávil celý den v kanceláři, domů se vracel po půlnoci a tichými kroky děsil kuchařku, která mu nechávala jídlo v hliníkové krabici zabalené v utěrkách.

Ona měla strach z války, která s sebou nese bolest, on chápal, že válka je v některých případech nezbytná.

Jestliže spolu hovořili o tom, co se děje, činili tak opatrně a s ostychem, neboť si nebyli jisti tím, co si o tom myslí ten druhý. Mlčky přijímali všechna nová nařízení a zákony, ať už se týkaly jich samotných nebo údajných nepřátel Říše. Řada věcí jim připadala zvláštní — žádný z nich nebyl antisemita a opatření namířená proti Židům pokládali za přehnaná — ale nenapadlo je nad tím přemýšlet, nebo dokonce něco podniknout. Pokud je něco znepokojovalo, byla to především hrozba toho, že by mohli být vytrženi ze života, na který si zvykli; jako nejlepší obrana se jim jevilo mlčení a zdrženlivost.

„Spolehlivost a pečlivost,“ opakoval denně Karl Kolmann služce, když mu před odchodem do úřadu kartáčovala sako a chystala střevíce.

Připomínalo mu to heslo SS a v duchu si vychutnával radost z toho, že i jako úředník může být součástí něčeho většího.

Ve svém pokoji se Klára posadila na okraj postele, zapálila si cigaretu a uvažovala nad tím, co by pro ni znamenala válka.

A nakonec udělala něco, s čím přestala už dávno — zaklepala na dveře Anneliesina pokoje, stočila se v její posteli do klubíčka a požádala ji, aby předčítala z jednoho ze svých románů.

</section>
