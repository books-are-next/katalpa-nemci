---
contentType: prose
---

<section>

Počátek

Vlak do Prahy měl hodinové zpoždění.

Bylo časné dopoledne, sedmnáctého října. Špičaté vrcholky hor vystřídalo smířlivé podhůří; v jednu chvíli jel vlak podél řeky a prudký závan vzduchu rozhoupal rákosí, ze kterého vylétlo hejno divokých kachen.

Klára seděla v kupé se třemi dalšími lidmi. Se zavřenýma očima se opírala o sedadlo, nohy spořádaně zasunuté pod sebou a ruce složené v klíně.

Včera se rozloučila s Barborou a noc strávila v Annině bytě v Tichém Brodě. Nespala, byla příliš rozčilená. Anna ji ujišťovala o tom, že ji sestra přivítá s otevřenou náručí, a navzdory tomu, že z Prahy nepřišla žádná odpověď, koupila Kláře jízdenku na vlak.

Následující den ji doprovodila na nádraží. Rozloučily se rozpačitě, Klára jí zamávala z okénka a Anna, svírající v náručí syna, s úsměvem zvedla ruku.

![divider.png](./resources/divider_opt.png)

Praha byla hlučná a špinavá. Anna Kláře nakreslila plánek a vysvětlila jí, jak se co nejsnadněji dostat do Průmyslové ulice, k Mahlerovým.

Když se Klára ocitla v úzkých uličkách Starého Města, neodolala a v cukrárně na náměstí si koupila několik zákusků. Snědla je na lavičce na nábřeží, dívala se přitom na hladinu řeky, kde po proudu plul výletní parník s plátěnou střechou. Potom otevřela peněženku a spočítala peníze, které dostala od Anny. Vstala a rychle, aby si to nestihla rozmyslet, vyhledala molo a od muže v oprýmkované uniformě si koupila lístek.

Na další vyhlídkovou plavbu musela dvě hodiny čekat. Jakmile vypluli, postavila se k zábradlí. Starý muž opírající se o zábradlí vedle ní jí půjčil divadelní kukátko; přiložila si je k očím a prohlížela si domy, které se pomalu rozplývaly v šeru podzimního večera. Když o pár minut později parník na chvíli zastavil, všimla si pastelového záblesku na jednom z břehů. Naklonila se a přimhouřila oči.

V trávě si hrála asi pětiletá holčička oblečená do růžového kabátku, klobouček s tmavou stuhou jí sklouzl z vlasů a zůstal viset na zádech. Dívenka upřeně pozorovala trávu, občas si přidřepla, něco nešikovně lovila rukou a pak vyskočila, zasmála se a znovu se vnořila mezi vysoká stébla.

Sotva se dal parník do pohybu, Kláru sevřela úzkost; děvčátko jí náhle začalo připadat jako přelud. Vrátila svému sousedovi kukátko a rozhodla se nevěnovat vidině s dívčí tváří žádný další pohled. Přesto se nakonec neovládla a ohlédla se; i bez dalekohledu rozeznala mezi stromy růžovou skvrnu.

Poté co parník přirazil k molu, omámeně vyšla ven. Myslela na své vlastní tělo, na území okupované dítětem, a nejistota, zda udělala dobře, když opustila Rzy a vydala se všanc neznámým lidem, vzrostla.

Utíkala před něčím, čemu nebylo možné utéct.

Podobala se Weissmannovi?

Dítě v ní, stulené jako hrášek, nenarozené, část Ericha Fuchse, usínajícího ve vlhké studni jako v děloze.

Nosila ho v sobě, společně s dítětem, a měla v úmyslu ho ochránit.

Útěk do bezpečí.

Zpět do Německa, sama s dítětem, vlakem.

Když přišla do Rzů, přivezla s sebou několik kufrů a v jednom z nich porcelánový servis na čaj, bílou konvici a šest malých koflíků.

Copak si opravdu myslela, že bude pořádat odpolední dýchánky?

Teď s sebou nemá skoro nic, s výjimkou dítěte, které ji o své existenci přesvědčuje jemným kopáním, krystalická radost i hrůza zároveň, v praktickém balení, vždy při sobě.

Minulost přetavená v tepající srdce.

Zárodek budoucnosti, posvátná larva, tajemství.

Zodpovědnost, mnohem větší, než jakou kdy měla.

Přešla Karlův most. Před mnoha lety prostála dlouhé chvíle u sochy Turka věznícího křesťany, a když se nikdo nedíval, ostýchavě prostrčila ruku do kamenné jeskyně. Vytáhla z ní lesklou minci, oblýskaný a zčernalý haléř; tenkrát byla přesvědčena, že čekal právě na ni.

![divider.png](./resources/divider_opt.png)

Na tramvajové zastávce stáli dva lidé, žena s nákupní taškou a dobře oblečený muž pročítající ve zbytcích denního světla noviny. Klára odložila kufr a vylovila z kapsy lísteček s Anniným rozmáchlým písmem, přečetla si číslo tramvaje a v duchu si zopakovala, co řekne průvodčímu.

Tramvaj, která přijela, měla jiné číslo, než které uváděla Anna, a žena s taškou do ní nastoupila. Když si koupila jízdenku, posadila se k oknu a tašku si dala na klín, přitom Kláru nepřestávala pozorovat, takže jakmile tramvaj zmizela v příčné ulici, Klára si s pocitem zahanbení zkontrolovala šaty a punčochy.

Průvodčí, který jí později prodal jízdenku, byl usměvavý a přátelský. Obávala se, že peníze, které jí zbyly po výletě parníkem, nebudou stačit, průvodčí je však pustil do náprsní tašky, podal jí lístek a veselým hlasem se jí na něco zeptal; nerozuměla mu, ale nechtěla to dát najevo, proto předstírala, že při rozjezdu tramvaje ztratila rovnováhu, a s rukou přitisknutou k ústům se zachytila kovové tyče.

![divider.png](./resources/divider_opt.png)

Přesně podle Anniných instrukcí vystoupila osmou stanici. Rozložila si plánek a procházela špatně dlážděnými ulicemi, dokud nestanula před vysokým domem s ozdobnou mříží na dveřích.

Chodba v domě voněla prachem a starou omítkou.

Kláře se nepodařilo najít vypínač, a když hledala okraj prvního schodu, botou zavadila o mohutnou rohožku. Tiše a téměř po špičkách pak míjela mosazné tabulky se jmény; ve třetím patře se zastavila.

První dveře vpravo, psala Anna.

Dveře od bytu Anniny sestry byly bílé, klika padla Kláře přesně do dlaně. Nedotýkala se jí, rukou s roztaženými prsty se vznášela kousek nad ní.

Na konci chodby zahlédla malé okno podobné světlíku, viděla z něj proužek nebe a střechu protějšího domu. Slunce zapadalo a dům byl cítit něčím známým a bezpečným; Kláře se v něm líbilo.

Od střechy sousedního domu se odrazil sluneční paprsek, prošel zaprášeným oknem a dopadl na její tvář, vlídný a hřejivý.

Očima vypátrala bříško zvonku. Bylo lesklé a ohlazené, připomínalo minci, kterou nalezla v útrobách Turkovy jeskyně. Pomalu k němu zvedla ruku a v teplé záři předcházející noci se náhle viděla taková, jaká skutečně je.

</section>
