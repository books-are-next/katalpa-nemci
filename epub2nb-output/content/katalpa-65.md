---
title: Melman
contentType: prose
---

<section>

Když se Melman po telefonátu s Kampffmeyerem vrátil zpět na zámek, vzrušeně probíhal jednotlivými místnostmi, zabloudil na půdu, kde zůstal udiveně civět na šiky sušících se rostlin, a nakonec proslídil sklep.

Večer si otevřel masovou konzervu a uléhaje do červotočivé postele v kamrlíku pro služku si uvědomil, že nikdy nebyl šťastnější.

Následující týdny správnost jeho volby potvrdily. Brouzdal se lesy, nohy si máchal v ledovém, průzračně čistém potoce a v Tichém Brodě objevil hotel, kam mohl zajít na oběd.

Vesničané mu připadali zamlklí a uzavření. Když překonal ostych, pokusil se s některými z nich zapříst rozhovor, záhy však zjistil, že mluví nesrozumitelným dialektem a nedůvěřivě si ho měří, proto se raději stáhl a umínil si, že sám sobě bude dobrým společníkem. Aby se zbavil špatného svědomí, rozložil si na stůl v knihovně restaurátorské pomůcky, arabskou gumu, rydla, škrabky a hladítka a zkusil zachránit několik map. Výsledky byly přesně takové, jaké očekával, mapové listy se roztrhly, sotva se jich dotkl, a tam, kde mu podařilo odstranit plíseň, zůstala bílá místa; o něco později se tedy s lehkým srdcem práce na Rosenmüllerových mapách vzdal.

Při podrobnějším průzkumu zjistil, že kromě geografických a kartografických textů obsahuje knihovna také slušný počet historických spisů a v policích těsně nad zemí narazil na milostné a dobrodružné romány. Většina z nich pocházela z druhé poloviny devatenáctého století a byla vázána v plátně, na kterém se v huňatých vrstvách usadila plíseň; když Melman knihy otevřel, vypadávaly z nich drobky, sušené květiny a hedvábné stužky používané místo záložek.

Melman se s radostným rozechvěním do jedné z knih začetl. Stočil se s ní na křesle pod oknem a vzpomněl si na dětství, když jako chlapec sedával na stromě v babiččině zahradě, na klíně měl rozevřenou knihu a v kapsách třešně, jejichž peckami se strefoval do sousedova záhonu.

Jeho další dny na zámku plynuly uvolněně a lehce, do levého ucha se mu vrátil sluch a svět opět nabyl rovnováhy. Jediné, co ho trápilo, byly zlé sny; probouzel se z nich s obličejem zalitým potem a nejistýma rukama tápal po lampě.

![divider.png](./resources/divider_opt.png)

Weissmann, který po Melmanově příjezdu na zámek odmítl přestěhovat svou sušárnu a dál do budovy vnikal postranním vchodem, zaslechl jeho křik ve chvíli, kdy se na zámecké půdě zabýval bylinkami. Nebylo to poprvé, kdy slyšel Melmana křičet, v uplynulých týdnech ho úředníkův jekot dostihl několikrát a na rozličných místech. Když ho Weissmann zaslechl prvně, neodolal a tiše doběhl ke dveřím Melmanovy ložnice. S hlavou nakloněnou a rukama zabořenýma v kapsách naslouchal cizímu hlasu a dechu přerývanému vzlyky. Vzpomněl si na svou dceru, která se občas s křikem budila ze spaní; uprostřed noci jí ohříval mléko, držel ji za ruku a vyprávěl jí pohádky, dokud znovu neusnula.

Té noci však Melman křičel hlasem tak pronikavým a žalostným, že ras, popuzený a nervózní, seběhl schody a se zlodějskou lucerničkou v ruce vrazil do pokoje. Melmana s vlasy slepenými potem nalezl na lůžku, vlněnou deku měl omotanou kolem těla a zející, otevřená ústa. V náhlém hnutí mysli se nad ním Weissmann sklonil, uchopil ho za ramena a třásl jím, dokud se kartograf neprobudil a nevytřeštil na něj oči.

![divider.png](./resources/divider_opt.png)

Sny, které Melmana trápily, byly sny vlastní těm, kdo něco zažili a pokusili se na to zapomenout, a týkaly se událostí, za které se Melman styděl. Patřila mezi ně první noční poluce, kdy se, sotva dvanáctiletý a zrudlý hanbou, snažil matce vysvětlit, od čeho má mokré prostěradlo; průjem, jenž ho zaskočil při cestě tramvají a donutil ho předčasně vystoupit a přidřepnout za řídké křoví městského parku, a záchvat křečovitého smíchu, který vybublal na povrch při otcově pohřbu.

Zcela zvláštním zdrojem nočních můr se pro Melmana staly vzpomínky na cestu do Krakova, kterou vykonal v roce 1942. S krakovským muzeem byl Melman v kontaktu od chvíle, kdy před lety zakončil univerzitní studia. Jeho disertační práci vedl hostující profesor krakovské univerzity Kurt Bauman, a protože Bauman byl zároveň kurátorem kartografické sbírky v krakovském muzeu, upozornil Melmana na některé zajímavé kousky. Po Baumanově návratu do Polska si s ním Melman vyměnil řadu dopisů a jednou dokonce profesora navštívil. V útulném salóně nevelkého měšťanského domu si nemohl nevšimnout menory stojící na malém stolku pod oknem. Překvapilo ho, že je Bauman Žid, a Bauman, který sledoval jeho pohled, mu vysvětlil, že k židovskému náboženství se hlásí jeho žena, on sám se považuje za ateistu.

Na konci třicátých let korespondence mezi oběma muži ustala, a vypravil-li Melman v roce 1942 do Krakova, bylo to proto, že ho tam poslal jeho nadřízený. Už cesta vlakem byla utrpením; kromě neustálých kontrol a několika bezdůvodných zastavení se lokomotiva několikrát porouchala a musela být vyměněna. Do Krakova dorazil Melman zpocený a unavený, s tupou bolestí hlavy a podrážděným žaludkem. Ubytoval se v omšelém hotelu naproti nádraží a po noci strávené na proleželé žíněnce se vypravil do muzea. Když zjistil, že Baumanovo místo zastává někdo jiný, lehce ho zamrazilo v zádech. Navzdory tomu, že se před několika lety stal nedobrovolným svědkem běsnění během Křišťálové noci, Melman věřil, že profesora Baumana zastihne živého a zdravého; koneckonců Bauman měl německý původ, to jeho manželka byla Židovkou.

Melman strávil dva dny procházením depozitářů a zkoumáním, zda žádná z map nechybí; inkoustovou tužkou pak vyznačil v seznamu ty, které měly být v papírových tubusech převezeny do Drážďan. Teprve den před odjezdem se odhodlal zajít do ulice, kde stál Baumanův dům. Cestu si pamatoval jen matně, a tak několik dlouhých chvil strávil blouděním neznámými uličkami a špatně vydlážděnými plácky. Konečně našel správnou ulici i dům a zazvonil. Otevřela mu baculatá žena ve stejnokroji služebné, v jedné ruce držela zpola vyčištěný pánský střevíc a v prstech druhé ruky umaštěný hadr. Změřila si Melmana zvědavým pohledem a on s očima upřenýma na její kypící ňadra vykoktal lámanou polštinou cosi o profesoru Baumanovi a jeho ženě.

„Jestli myslíte ty smradlavý Židy,“ řekla služka německy, „tak už jsou pryč nejmíň dva roky.“

Poděkoval jí a obrátil se k odchodu; když za ním s prásknutím zavírala, všiml si, že má předloktí špinavá od krému na boty.

Byl teplý podvečer a jemu se ještě nechtělo do hotelu. Toulal se ulicemi a pak sešel k řece, kde se posadil na lavičku a uvažoval nad Baumanovým osudem a nad tím, co se stalo s jeho ženou. O židovské záležitosti se nikdy nezajímal a poté, co z nich Hitler učinil politický problém, se stal účelovým antisemitou, veřejně souhlasil s tím, aby Židé byli odsunuti do pracovních táborů na východě, a následně se jim v soukromí a na dálku omlouval. Měl několik židovských přátel a všichni ho postupně opustili, někteří odešli do ciziny a jiní zmizeli přes noc a bez rozloučení, a přestože by jim Melman rád pomohl — nebo si to o sobě alespoň myslel — měli tolik slušnosti, že ho o pomoc nikdy nepožádali.

Melman nevěděl, co přesně se s Židy mizejícími z Říše děje, a jejich úbytku si všiml především proto, že na kartografických konferencích, kterých se účastnil, chyběla některá jména. Občas ho napadalo, že mikrosvět vědy odráží to, co se děje kolem, a že počet obyvatel německých měst je redukován ze stejných důvodů a stejným způsobem jako počet účastníků vědeckých konferencí.

Hladina Visly byla tmavá a Melmana, který na ni bez pohnutí civěl, její pomalé plynutí uspávalo. Pohodlně natáhl nohy a ruce sepjal na břiše; měl studené a ztuhlé prsty a ve vlahém červnovém večeru se mu to zdálo podivné. Pomyslel si, že jeho zvláštní rozpoložení souvisí s nepřítomností profesora Baumana a s hrubou služebnou, která mu otevřela.

Události, které potom následovaly, mu připadaly zamlžené a neurčité, jako by je prožíval ve snu. Později si nebyl jist, zda se skutečně odehrály, nebo jestli si je nevybájil na základě novinových článků, útržků vyprávění, které zaslechl ve vlaku a pod vlivem únavy.

Zřejmě na lavičce na okamžik usnul, protože když se s trhnutím probudil, několik vteřin mu trvalo, než si uvědomil, kde je. Promnul si čelo a z kapsičky u vesty vytáhl hodinky; bylo krátce po sedmé a v hotelu, kde bydlel, ho upozornili, že od devíti večer je zákaz vycházení.

Otřel ciferník rukávem a zasunul hodinky zpět do kapsy. Pak zvedl hlavu a všiml si, že po břehu řeky k němu nejistým krokem kráčí dívka ve světlém plášti; vítr zvedal jeho cípy a nadouval kapsy, takže to vypadalo, jako by mávala zbytnělými bílými křídly. Když k němu došla, zeptala se, jestli se může posadit, a Melman, který se rozpačitě rozhlédl a povšiml si několika dalších prázdných laviček, přikývl. Posadila se tak blízko něj, že se dotýkali pažemi a stehny. Melmanovi připadalo neslušné se odtáhnout, zůstal tedy sedět, vzpřímený a zaskočený, s bodavou bolestí v kříži. Dívka rychle a nervózně oddechovala. Úkosem na ni pohlédl a zjistil, že je bledá jako stěna a upřeně na něj zírá.

Napadlo ho, že se chystá omdlít, a právě uvažoval nad tím, kam poběží pro pomoc, když začala tiše a naléhavě hovořit. Nerozuměl jí, jeho znalosti polštiny byly jen kusé a ona mluvila příliš rychle. Když se nadechovala, zvedl ruku, aby zastavil další příval slov, a oznámil jí, že nemluví polsky. Nevěřil, že je možné ještě víc zblednout, ale dívčina reakce ho přesvědčila o opaku; byla teď tak bílá, že se podobala sádrovému odlitku. Krev jí zmizela i ze rtů a ve tváři zůstaly jen oči, jejichž zornice se natolik rozšířily, že překryly světle modrou duhovku.

Melman nechápal, co ji mohlo tak vyděsit, ale potom, ve stejnou chvíli, kdy znovu promluvila, mu to došlo.

„Jste Němec?“ zeptala se dívka.

Je to Židovka, pomyslel si Melman.

Oba dva měli pravdu.

Dívka, jejíž jméno se Melman nikdy nedozví a které se ve vypůjčených šatech podařilo vyklouznout z ghetta, si uvědomila, že když oslovila neznámého muže na břehu řeky, dopustila se chyby. Jakmile zjistila, že první člověk, kterého oslovila, je Němec, naplnilo ji zděšení. Naštěstí si však zachovala smysl pro humor, a když nahlédla absurdnost celé situace, hrůza, která ji zachvátila, se začala zvolna rozpouštět; dovtípila se, že konec se přiblížil tak jako tak, a proto se dotkla mužovy paže a se rty opět zrůžovělými a o něco klidnějším hlasem německy řekla: „Prosím, pomozte mi.“

Melman se ošil. Pro Židy v Generálním gouvernementu platila stejná pravidla jako pro ty v Říši a on nepochyboval o tom, že když se vedle něj dívka na veřejném prostranství posadila, dopustila se něčeho trestuhodného. Přivřel oči a horečnatě přemýšlel; náhle věděl, jak se zachová — neudá ji, ale také jí nepomůže.

Uvolnil obličej a oddechl si.

Dívka vycítila změnu jeho nálady.

„Dostala jsem povolání do transportu,“ řekla. „Musíte mi pomoct.“

Melmanovi bylo její naléhání nepříjemné. Neměl tušení, proč zrovna on by jí měl pomáhat. Pohlédl jí do očí a překvapilo ho, jak zarputile a divoce se tváří; byl si jistý, že kdyby mohla, zabila by ho, svlékla z kůže a přijala jeho identitu.

Odkašlal si a poposedl.

„Ne,“ řekl.

To, že dívku odmítl, ho vyděsilo stejně jako ji, zůstali na sebe ohromeně civět a jeho odmítnutí viselo ve vzduchu jako něco neslušného.

„Potřebuju vaši pomoc,“ řekla dívka.

V úšklebku odhalila zuby a Melman si všiml, že má ochablý, bíle potažený jazyk.

„Prosím!“

Zaťala mu nehty do ruky. Cukl sebou a odtáhl se.

„Ne,“ zopakoval a tělo mu prostoupil klid vyplývající z jednoznačného a neotřesitelného rozhodnutí.

„Proč?“

V koutku jejích úst se objevila slina a Melman zatoužil po tom, aby odešla, ale ona se k němu znovu přitiskla a začala prosit o to, aby ji odvedl k sobě. Nakonec se mu zaryla bradou do ramene, zabořila rty do hladké kůže pod uchem a stále opakovala:

„Prosím, prosím, prosím.“

Nedokázal se ovládnout. Odstrčil ji tak prudce, že vykřikla bolestí. Držela se za hrudník, a zatímco na něj třeštila oči, vyskočil, sevřel ruku v pěst a udeřil ji do brady. Zaúpěla a ze spodního rtu jí vytryskla krev. Ačkoliv věděl, že jedna rána stačí, uhodil ji ještě několikrát, a pak se rozběhl pryč.

Když se vrátil do hotelu, zavřel se na toaletě a zvracel. Potom oblečený vklouzl pod deku a noc strávil beze spánku, s očima upřenýma do stropu a rozpálenou tváří. Ráno, před odchodem z hotelu, opět zvracel. Cestou na nádraží šel kolem řeky. Podařilo se mu najít lavičku, na které předchozí večer seděl.

Byla prázdná.

Noční můry ho začaly trápit o dva týdny později a byly pokaždé stejné — sedí na nábřeží, a přestože je dospělý, staví hrad z písku. Když náhodu zvedne oči, zjistí, že se k němu blíží žena v bílém. Nevšímavě kolem něj projde a vstoupí do řeky. Melman vytuší, že se chce utopit, ale nemůže nic dělat. Oněměl a nohy mu vrostly do břehu. Teprve když je žena ponořená až k ramenům, sevření v jeho těle povolí. S křikem se za ní rozběhne. Je menší než ona a tam, kde žena vystačila, musí plavat. Když se ocitne blízko ní, natáhne ruku. Žena, která na ten okamžik čekala, ho pevně uchopí za zápěstí a zatlačí mu hlavu pod hladinu, obličej mu ve vodě drží tak dlouho, dokud mu nezačne docházet dech.

V té chvíli se Melman obvykle probudí, ústa má otevřená a někdy mu po tváři stékají slzy.

Několikrát se pokusil se svými sny bojovat. Navštívil lékaře, který mu předepsal prášky na uklidnění. Noční můry nezmizely, ale naopak se objevovaly mnohem častěji. Rozhodl se proto, že spánek omezí na minimum, noci trávil četbou nebo posloucháním rozhlasu a usínal na pouhé dvě hodiny k ránu. Zlé sny sice ustaly, on se však po třech týdnech zhroutil, vyčerpaný, a téměř v deliriu.

Posléze usoudil, že musí se svými sny uzavřít příměří. Nechal je k sobě přicházet a smířil se s tím, že se z nich bude probouzet k smrti vyděšený. Zvykl si na ně, jako si člověk zvykne na revmatickou nohu ozývající se za špatného počasí. Pravidelně si k lůžku chystal šálek sladkého čaje, kousek čokolády nebo jablko. Když se pak uprostřed noci probudil, spolkl připravenou sladkost a otevřel rozečtenou knihu.

![divider.png](./resources/divider_opt.png)

Pohled na neznámého muže na Melmana zapůsobil. Okamžitě přestal křičet, pevně sevřel deku a pomyslel si, že cizí muž vystoupil z některé z jeho nočních můr. Když se o něco později uklidnil a pochopil, že mu nehrozí žádné nebezpečí, rozžvýkal hrst křížal, nachystaných vedle lůžka, a zavinul se do huňatého županu. Došoural k rozviklanému stolu, nabídl Weissmannovi sklenici ovocného vína a nechal si objasnit jeho přítomnost na zámku.

„Poslyšte,“ řekl, když Weissmann domluvil, „neměl byste mezi těmi svými bylinkami něco na spaní?“

</section>
