---
title: Revolver
contentType: prose
---

<section>

Dovolenou, na kterou měl Klářin otec v létě nárok, strávili Kolmannovi v Praze.

Klára se zpočátku držela rodičů vybavených starým průvodcem. Společně s nimi prošla Staroměstské náměstí a Vyšehrad; později však rodiče opustila a procházela město sama. Prohlédla si Karolinum, Obecní dům a Týnský chrám, a když v podvečer stála na Hradčanech a pozorovala střechy malostranských domů a stříbrný pruh řeky, připadala si šťastná. V malém krámku na Staroměstském náměstí si koupila přívěsek s modrým kamenem. Když se den před odjezdem nakláněla přes kamenné zábradlí Karlova mostu, ucítila na šíji pohyb, a než se vzpamatovala, řetízek s novým přívěskem jí sklouzl z krku a zmizel v řece. Sledovala místo, kde se nad ním zavřela voda, a navzdory své ztrátě se cítila klidná.

![divider.png](./resources/divider_opt.png)

Smutek z Horstovy smrti ji přesto opouštěl pomalu a zdráhavě.

Rok po jeho popravě vstoupila do otcova pokoje, ze zásuvky psacího stolu vyňala revolver a přiložila si ho ke spánku; spoušť však zmáčkla pouze do poloviny, potom revolver odložila a neochotně si přiznala, že mnohem víc než zemřít se jí chce žít.

</section>
