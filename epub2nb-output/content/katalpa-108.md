---
title: Odhalení
contentType: prose
---

<section>

Probudili ji brzy ráno, za okny bylo ještě šero.

Hlučně vpadli do místnosti a ona se rychle posadila na posteli a přitáhla si k hrudi pokrývku. Byli tři, dva četníci, třetí muž byl oblečený v civilu. Obstoupili její lůžko a začali na ni křičet. Nerozuměla jim, a teprve když muž v civilu zvedl ruku, četníci zmlkli. Muž přikázal Kláře, aby vstala. Poslechla ho a pocítila nával úzkosti, když jí sdělil, že bude odvedena k výslechu; kdosi na četnické stanici nahlásil, že ve Rzech se skrývá Němka, která se nedostavila k transportu. Snažila se mu vysvětlit, že nemohla být deportována, protože z úředního hlediska neexistuje, ale muž ji neposlouchal. Četníci prohledávali výměnek, vytahovali zásuvky a rozhazovali oblečení. Klára netušila, co hledají, a když se na to zeptala jejich velitele, neodpověděl. Později poslal své podřízené na chodbu a vyzval ji, aby se oblékla. Postavila se k němu zády, ale byla si jistá, že ji pozoruje; rozechvělýma rukama si navlékala punčochy a zapínala blůzu. Byla v šestém měsíci a potřebovala jít na záchod, ale neodvážila se muže požádat o laskavost. Ještě nikdy si nepřipadala tak bezmocná, dokonce ani tenkrát, ve Fuchsově sklepě. Pomyslela si, že pokud neexistuje úředně, jistě nebude obtížné zařídit, aby přestala existovat také fyzicky; vlastně to bylo logické, nejdřív zmizelo její jméno a ona sama teď bude vymazána, události v sobě skrývaly posloupnost.

Když vyšli ven, omráčil ji chlad, byl konec září a země poddávající se podzimu nevydávala žádné teplo. Psi uvázaní na dvoře zuřivě štěkali a v otevřených vratech stál automobil s rozsvícenými světly. Zarazila se, přede dveřmi spatřila Levičkovy. Martin objímal Barboru kolem ramen, tvořili nehybné sousoší, ona ve tváři bílá jako smrt a on zamračený, v děravých podvlékačkách a vysokých holinách.

Usmála se na ně a přála si, aby něco řekli, zastali se jí a potvrdili, že k nim patří. Manželé však mlčeli a ona se nechala vecpat do vozu. Z obou stran k ní přisedli četníci, a když se vůz rozjel, Klára se ohlédla; dvůr Fuchsova statku se utápěl v šeru a ztuhlé postavy hospodáře a jeho ženy se podobaly stromům, byly nehybné a cizí, ve své semknutosti žijící samy pro sebe.

![divider.png](./resources/divider_opt.png)

Na policejní stanici v Tichém Brodě strávila dva dny. Cela, do které ji zavřeli, byla čerstvě vymalovaná. Na pryčně pod zamřížovaným oknem ležel slamník a na stole byl džbán s vodou a smaltované umyvadlo.

Vyslýchali ji v nevelké místnosti zařízené jako kancelář. Muž za psacím stolem měl přitažlivou a souměrnou tvář; když ji odváželi ze Rzů, nevšimla si toho. Prohlížel si ji unavenýma očima a kouřil. Nabídl ji cigaretu (nevěděla, jestli to myslí vážně), a když zavrtěla hlavou, rozesmál se. Potom se pohodlně opřel v židli.

„Povídejte,“ vyzval ji.

Měla žízeň a byla nevyspalá; navíc neměla tušení, co chce slyšet.

„Poslouchám,“ řekl.

Polkla a začala mluvit o tom, jak přišla do Rzů, o Malkem, o Fuchsovi a o škole. Nepřerušoval ji. Dychtivě vtahoval cigaretový dým a nepřestával na ni zírat, ani když se odmlčela. Ticho se jí zdálo nesnesitelné, a tak mluvila stále dál, opakovala se, zabředala do podrobností, a nakonec, když už ze sebe nemohla vydat víc, se rozplakala.

Vyčkával, dokud se neuklidnila, pak si zapálil další cigaretu, předloktí opřel o desku psacího stolu, takže popel padal na svazek papírů opatřených razítkem, a upřel na ni oči.

„Povídejte,“ řekl.

Přivřela oči a znovu vyprávěla o svém životě ve Rzech, o dětech navštěvujících její třídu a o složce, již vídala při pravidelných návštěvách u Malkeho. Vzpomínala si na ni tak jasně, že musela otevřít oči a přesvědčit se, zda před ní neleží; složka byla nadepsaná jejím jménem a obsahovala všechny potřebné dokumenty — diplom, žádost o učitelské místo v Protektorátu a v říšských župách, pracovní výkaz, dopisy z ministerstva školství.

V poledne přinesli jejímu vyšetřovateli oběd, tlustý kus salámu, několik krajíců chleba a silnou kávu. Z pachu uzeniny se Kláře zvedl žaludek; upozornila muže, že bude zvracet.

„Kýbl!“ zavolal a jeden z četníků přiběhl s otlučeným kbelíkem.

Vyzvracela se do něj, a když zvedla hlavu, spatřila, že muž za psacím stolem si ji nevzrušeně prohlíží a ukusuje přitom obložený chléb.

Otřela si ústa.

„Vodu?“

Ukázal do rohu místnosti, kde bylo umyvadlo. Poděkovala mu a natočila si plnou sklenici a pak ještě jednu. Poté se opět posadila na okraj židle.

Věděla, co muž řekne.

„Povídejte.“

Odkašlala si a pustila se do vyprávění, které už musel znát nazpaměť.

![divider.png](./resources/divider_opt.png)

Večer dostala půl bochníku chleba a sýr. Opláchla se ve své cele, lavor se špinavou vodou postavila ke dveřím a natáhla se na slamník. Zaklonila hlavu a oknem pozorovala úzký výřez nočního nebe. Napadlo ji, že něco podobného musel vidět Fuchs; otvor, kterým vskočil do studny, nebyl o mnoho širší.

Dítě stočené v jejím těle se hýbalo. Zaradovala se, že je živé a zdravé. Pohladila si břicho a vzpomněla si na své rodiče, s absurdním pocitem, že právě oni by jí mohli pomoci. Představila si, jak sedí na zahradě v Hinterbergenu, blízcí a nedosažitelní zároveň. Stiskla zuby a dítě ji koplo o něco silněji; rozněžnilo ji to a dojalo.

Neumřu tady, umínila si a položila si dlaně na obličej.

![divider.png](./resources/divider_opt.png)

Ráno ji opět odvedli k výslechu. Muž za stolem byl oholený a vlasy měl vlhké.

„Propustíme vás,“ řekl, když se posadila.

Překvapeně na něj pohlédla.

„Skutečně jsme nenašli žádné doklady, potvrzující vaši totožnost.“

Vstal a obrátil se k oknu. Hleděla na jeho záda v šedém vlněném obleku a nedokázala uvěřit tomu, co říká.

„Spojili jsme se s policejní stanicí v Hinterbergenu.“

Přistoupil k ní. Ucítila sladkou vůni kolínské.

„Věděla jste, že v Hinterbergenu a jeho okolí žijí nejméně tři Kláry Kolmannové?“

Položil jí ruku na rameno. Ztuhla.

„Vidíte, je to tak,“ pokračoval. „Jedné z nich je skoro osmdesát, druhá je vdova a ta třetí —“

Usmál se.

„Ta třetí budete nejspíš vy.“

Vrátil se ke svému stolu a zvedl list papíru.

„Dcera Karla Kolmanna a Franzisky Kolmannové, bytem na Altenhöfferallee, 12b.“

Pohlédl na ni.

„Vaši rodiče přede dvěma lety zmizeli. Asi mi neprozradíte kam.“

„Nevím, co se s nimi stalo.“

Vzdychl, zdálo se, že ho to skutečně mrzí.

„Musíme počkat na rozhodnutí, zda vás můžeme vrátit zpět do Hinterbergenu,“ řekl. „Dřív to bylo jednodušší.“

Zapálil si cigaretu.

„Nejsem úředník,“ vysvětlil jí. „Býval jsem voják, důstojník. Ale časy se změnily a dneska nedělám nic jiného než papírování.“

Mlčela.

„Až dostaneme oficiální zprávu z Hinterbergenu, pošleme pro vás.“

Zamáčkl zpola vykouřenou cigaretu a protáhl se.

„Může to trvat týden nebo déle. Přijde na to.“

Všiml si, že má na rukávu smítko tabáku, sebral je dvěma prsty.

„Také se může stát, že žádná zpráva nedorazí.“

Vzal do ruky tužku a zamračil se na její hrot.

„V takovém případě vás dopravíme do internačního tábora a bude deportována z něj.“

Obešel stůl.

„Rozhodně se zase brzy uvidíme.“

Stanul vedle ní a ona pochopila, že rozhovor je u konce. Zvedla se a zamířila ke dveřím.

„Bydlíte u Levičkových, viďte?“ zavolal na ni.

Zastavila se.

„Tak se jich držte,“ poradil jí. „Ať vás nemusíme hledat.“

Přikývla.

Pomalu k ní došel a zvedl ruku.

„Teď už se s vámi zachází jinak,“ řekl. „Škoda.“

Prudce jí vrazil pěst do břicha. Vykřikla a ucouvla; měla strach, že bude v bití pokračovat, on však otevřel dveře a zavolal na jednoho z četníků, aby ji vyvedl ven.

![divider.png](./resources/divider_opt.png)

Do Rzů došla pěšky a cestou se několikrát zastavila a prohlížela si stehna a pohlaví. Bála se, že objeví krev zvěstující potrat, a když nic nenasvědčovalo tomu, že dítě utrpělo nějakou újmu, rozplakala se úlevou.

Na dveře Fuchsova statku zaklepala vpodvečer. Barbora, která ji nečekala, zalapala po dechu a spěchala ji obejmout. Pak ji posadila ke stolu a položila před ni talíř polévky. Dívala se, jak Klára jí, a občas se dotkla její ruky.

Martin Levička se z pole vrátil po setmění a Klára si všimla, že její přítomnost ho uvedla do rozpaků; pravděpodobně doufal, že z jeho a Barbořina života zmizela navždy. Chtěla ho uklidnit a vysvětlit mu, že se nezdrží dlouho, ale on o to nestál, rychle se najedl a s petrolejkou se vypravil do stáje.

Po večeři Klára nerozhodně vstoupila do výměnku. Opustila jej před pouhými dvěma dny, ale přesto jí připadal cizí. Potmě dotápala k lavici, která kdysi bývala Fuchsovým lůžkem, a opatrně na ni usedla. Za oknem tušila setmělou zahradu a sad; jablka byla nalitá sladkostí a pod příkrovem noci dozrávaly švestky a hrušky.

Klára přitiskla čelo ke sklu a vyhlédla do temnoty, potom okno otevřela a zhluboka se nadechla. Po chvíli zaslechla tiché kroky. Na prahu stála Barbora s lampou v ruce.

„Pomůžu ti s mytím,“ řekla.

Rozdělala oheň a ohřála vodu.

„Jsi moc hubená,“ poznamenala, když se Klára svlékla. „Dítě nebude mít z čeho brát.“

Kartáčem jí pečlivě vydrhla krk.

„Slyšíš?“

Klára sklonila hlavu ke kolenům a Barbora se pustila do jejích vlasů.

„Než jsi přišla,“ řekla Klára, „na něco jsem si vzpomněla.“

„Hm?“

Barbora jí vrazila do ruky mýdlo a trpělivě vymačkávala z vlasů pěnu.

„Chceš to slyšet?“

„Možná.“

</section>
