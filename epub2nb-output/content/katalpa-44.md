---
title: Rzy
contentType: prose
---

<section>

Karl Kolmann měl v kanceláři několik různě starých map.

Po obědě je před sebe vyskládal a na každé z nich se vytrvale pídil po vesnici, která se měla stát Klářiným domovem. Nejstarší mapa pocházela z roku 1913, vesnice na ní byla menší než otisk špendlíkové hlavičky a vše nasvědčovalo tomu, že její okolí je systematicky vytěžováno už celá desetiletí. Doly na železnou rudu se střídaly s úzkými proužky polí a jehličnatými lesy. Mapa uváděla výšku 750 metrů nad mořem, vzdálenost od Berlína šest set osmdesát kilometrů a vzdálenost od Hinterbergenu tisíc padesát kilometrů. Městem poblíž vesnice procházela důležitá železniční trať, patrně kvůli transportu vytěžené rudy. Samotný charakter města ani vesnice nebylo možné z mapy vyčíst, ale Karl Kolmann si to uměl představit: továrny, špína a hluk.

„Kdybys měl syna, mohl být na frontě a dávno mrtvý,“ řekla mu Franziska, když se večer chystali do postele a on se jí svěřil se strachem z Klářina odjezdu.

„Copak přijít o dceru je menší ztráta?“ namítl.

Podráždilo ji to. Vztyčila se vedle něj na lokti.

„Mluvíš, jako by umírala,“ vyčetla mu. „Jenom se stěhuje, proboha. A nezůstane tam věčně!“

Na tváři ucítil spršku ženiných slin.

„A kromě toho — “

„Ano?“ zeptal se bezvýrazně.

„Už mohla být vdaná, kdyby —“ zarazila se. „Kdyby Horst —“

Dotkl se její ruky. Vytrhla se mu, vstala a zavřela se v koupelně. Slyšel, jak vzlyká. Otočil se ke zdi a přetáhl si peřinu přes hlavu. Chvíli se zkoušel litovat, ale pak se ho zmocnil spánek.

</section>
