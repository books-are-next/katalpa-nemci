---
contentType: prose
---

<section>

Chlast

Záchody byly ve zděném přístřešku na dvoře.

Klára, umytá a v noční košili, z nich právě vycházela, když ze stínu na protější straně vystoupil muž.

Vykřikla, on ji uchopil za paži a drmolivě se omlouval.

„Jmenuju se Fuchs.“

Pustil její ruku.

„Jsem váš kolega.“

Všiml si, jak je oblečená.

„Nechtěl jsem vás vyděsit. Přijdu zítra.“

„Ne,“ zastavila ho.

Od včerejšího večera s nikým nemluvila.

„Prosím, pojďte dál.“

Ukázala na schodiště. Chtěla mu dát přednost, aby nezahlédl nočník, který byla vyprázdnit, ale on trval na tom, aby šla první. Všimla si, že trochu kulhá, a než vešel do jejího pokoje, rychle zasunula nočník pod postel. Pak svému návštěvníkovi nabídla židli, a zatímco mluvil, postavila na plotnu konvici s vodou.

Dozvěděla se, že Fuchsovi je třicet let a narodil se ve vesnici, patří mu velký statek na návsi. Oba rodiče už ztratil, nejprve otce a matku, když mu bylo dvacet. Ve Rzech učí osm let.

Na desku stolu vyskládal řádku jablek, která pocházela z jeho vlastní zahrady, a na závěr vytáhl placatici s kořalkou, otevřel ji a dal Kláře přičichnout.

„Sám ji pálím,“ pochlubil se.

Chtěla mu nalít čaj, ale on se spokojil s lahví, kterou si přinesl. Zeptala se ho na školu a Fuchs se ochotně pustil do výkladu; škola má celkem čtyři třídy, sloučené do dvou dvoutřídek, a poté, co před pár měsíci odešla Klářina předchůdkyně, musel Fuchs učit všechny třídy zároveň.

„Celkem to bylo přes šedesát dětí,“ řekl a Klára zalapala po dechu.

„Jak jste do dokázal?“

Zašklebil se.

„Taky se to naučíte.“

Zvedla konvici s čajem, ale on opět odmítl a poklepal na lahev se svou pálenkou. Všimla si, že z jeho rysů zmizela ostrost, byl opilý. Odbila půlnoc a on stále vykládal, nemohla se ho zbavit. Teprve když řekla, že by si chtěla jít lehnout, zvedl se a zamířil ke dveřím.

Láhev kořalky zapomněl na stole.

</section>
