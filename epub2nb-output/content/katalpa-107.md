---
title: Touha
contentType: prose
---

<section>

Hedvika jí půjčila svůj snubní prstýnek a Anna se na policii přihlásila jako paní Dahlströmová, Hedvičina vdaná sestra, které se podařilo uprchnout z bombardovaného Mannheimu.

Tvrdila, že s výjimkou křestního listu přišla při náletu o všechny doklady a také o manžela, a když na ni úředník s ochablou bradou a ulíznutými vlasy soucitně pohlédl, otřela si oči.

„Nemám nikoho jiného než sestru,“ řekla.

Muž chápavě přikývl. Zatímco si prohlížela jeho kancelář, něco dlouze vypisoval do tlusté knihy.

„Takže jste občanka Říše,“ konstatoval a odložil pero.

Vysvětlila mu, že se narodila v Praze a před pěti lety se provdala a odstěhovala.

„Chápu.“

Sdělil jí, že musí zatelefonovat na policejní stanici v Mannheimu a ověřit její totožnost. Požádal ji, aby počkala na chodbě, a ona se zvedla zkoprnělá hrůzou z toho, že jediný telefonát její lež odhalí. V chodbě se posadila vedle svého švagra. Po zádech jí stékal pot.

„Jsi bledá jako stěna,“ řekl jí Jaroslav.

Když se otevřely dveře do kanceláře a úředník ji zavolal, nasucho polkla a vstoupila. Zachmuřeně si ji prohlížel, a jí bylo okamžitě jasné, že se právě dozvěděl, že v Mannheimu žádná Anna Dahlströmová nikdy nežila.

„Mám špatné zprávy,“ řekl.

Sklonila hlavu a s nehty zaťatými do dlaní sledovala, jak si sundal brýle a začal si je čistit cípkem kapesníku.

„Volal jsem do Mannheimu.“

Zvedl brýle proti oknu, dýchl na ně a pokračoval v čištění.

„Řekli mi, že —“

Rychlým pohybem si brýle nasadil a kapesník přeložil a vsunul do kapsy.

„Řekli mi, že policejní stanice dostala při náletu zásah a většina dokumentů v archivech shořela.“

„Ach.“

Na víc se nezmohla.

Pokýval hlavou v domnění, že ji to mrzí stejně jako jeho. Pak jí vydal průkaz s prozatímní platností a vysvětlil jí, že řádný identifikační průkaz dostane ve chvíli, kdy bude moci nějakým oficiálním dokladem dosvědčit svou totožnost.

Policejní komisařství opustila zavěšená do svého švagra, unavená, a zároveň šťastná, a když ji vzal do restaurace a ona upila první doušek kávy, nedokázala myslet na nic jiného než na plameny pohlcující archiv v Mannheimu.

Rok po porodu se vrátila se ke svému zaměstnání v obchodě s látkami a o malého Petra se starala sousedka z vedlejšího domu.

Po skončení války se její doklady jako zázrakem objevily. Opět se stala slečnou Gerlingovou. Chráněna původem své matky a sestřiným manželstvím, mohla zůstat v Praze. Přestože ji práce v galanterii bavila, jednou týdně se vydávala na školský úřad a pročítala si inzeráty vyvěšené na nástěnkách v přízemí. Chtěla učit. A brzy si uvědomila, že nechce učit kdekoliv, ale že touží po zcela určitém místě, po místě, které je dávno vyčištěno, jak se doslechla, dokonale zbaveno Němců, a tedy také Weissmanna.

V roce 1946, v polovině září, se odvážila zaklepat na jednu z kanceláří. Dozvěděla se, že škola ve Rzech byla zrušena a ministerstvo nemá v úmyslu ji znovu otevřít. V Tichém Brodě byl však dostatek volných míst, jen málokdo měl totiž chuť přestěhovat se tak daleko. Pokud by o to místo stála, může si dokonce vybrat školu, ve městě jsou celkem tři, které by připadaly v úvahu.

Měla by o to zájem?

„Ano!“ vykřikla a pak si zakryla rukou ústa.

„Ano,“ opakovala tiše užaslé úřednici.

![divider.png](./resources/divider_opt.png)

Bylo to něco, co Hedvika nedokázala pochopit. Dívala se, jak její sestra balí, oblečení, boty, knihy. Na městě, které jí Anna s takovým nadšením popsala, neshledávala nic zajímavého, naopak, obávala se, že po odchodu Němců a jeho znovuosídlení Čechy bude vypadat příšerně.

„Možná máš pravdu,“ uznala zamyšleně Anna.

Opatrně složila dětský kabátek a posadila se.

„Ale mám pocit, že tam patřím.“

Pohlédla na sestru.

„Chápeš?“

Hedvika mlčela. Nemohla Anně odpustit, že ji opouští a dítě si bere s sebou. Dítě, na které si zvykla a které alespoň částečně považovala za své.

„Nejspíš za to může ta krajina,“ uvažovala Anna. „Líbila by se ti.“

Klekla si na víko kufru a pokusila se zapnout přezku.

„Přijedete nás s Jaroslavem navštívit?“

Hedvika jí kufr neochotně přidržela.

„Rozmyslela sis to dobře?“ zeptala se.

Anna vrhla na sestru podrážděný pohled.

„Neměla jsem si co rozmýšlet,“ řekla.

Víko konečně povolilo a zaklaplo se. Pod oknem zacinkala tramvaj a Anna si vzpomněla na hnízdo konipasů, které objevila v lese za vesnicí.

Jestlipak tam ještě budou, napadlo ji.

</section>
