---
title: Transport
contentType: prose
---

<section>

Oznámení, aby se hlásil na Národním výboru v Tichém Brodě, obdržel Fuchs na konci června.

Do Rzů se vrátil s příkazem k vysídlení; transport do Německa měl odjet během čtrnácti dnů.

Klára ho našla sedět u stolu, s listem papíru v ruce. Třeštil na něj oči, tvář bílou a ústa pootevřená.

„Je mi zima,“ řekl.

Pohlédla k oknu, do kterého se opíralo slunce. Nevěděla, jak by ho měla utěšit. Přitiskla se k němu břichem, polekaná a bezradná stejně jako on.

</section>
