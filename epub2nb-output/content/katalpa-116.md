---
title: Kousnutí
contentType: prose
---

<section>

Otec se narodil v roce 1947 bytě Jaroslava a Hedviky Mahlerových.

Jaroslav obstaral křestní list, kde byla jako matka uvedena právě Hedvika; bylo to nezbytné pro oficiální jednání s úřady a pro návštěvy lékaře.

Na to, že otec přišel na svět s vykloubenými kyčli, se přišlo dva měsíce po jeho narození, když se s ním Hedvika poprvé odvážila zajít k lékaři. Dozvěděla se, že kyčelní vadu je možné léčit dvěma způsoby, koženými popruhy nebo sádrovou spikou; otcovo postižení bylo natolik vážné, že si vyžádalo sádru. Když pak Hedvika přinesla otce, jehož spodní polovina ztěžkla sádrovými obvazy, domů, Klára na něj chvíli nechápavě hleděla, a pak propukla v pláč. Hedvika s Jaroslavem ji utěšovali celou noc, Hedvika stále dokola opakovala to, co řekl lékař: nejedná se o nenapravitelné poškození a je velmi pravděpodobné, že nebude mít žádné trvalé následky.

V tu dobu už byla Klára na stopě Anneliese Krämerové, která kdysi v domě jejích rodičů pracovala jako služebná. Protože nevycházela z bytu, byla téměř ve všem odkázaná na Jaroslava nebo na Hedviku, jejich prostřednictvím se pokoušela navázat na svůj starý život v Německu. V květnu roku 1947 jí Jaroslav přinesl telefonní číslo, na které měla zavolat; uprostřed noci se společně s ním vyplížila do telefonní budky na rohu ulice, a když se ve sluchátku ozval rozespalý hlas bývalé služky, zavěsila. Nedokázala rozčilenému Jaroslavovi vysvětlit, proč to udělala; podruhé musel číslo vytočit on a pevně ji držel za ruku, ve které svírala sluchátko.

Hranice Klára přešla o tři týdny později, v lese, kam se vydali s Jaroslavem, předstírajíce, že jsou manželský pár. Měla na sobě letní šaty a v podpaží Hedvičinu kabelku, střevíce na vysokých podpatcích se hodily spíš do města. Dohodli se, že pokud je někdo zastaví na české straně, mluvit bude Jaroslav; na německé straně měla být sama za sebe a o Mahlerových se vůbec nezmiňovat. Úzkou lesní pěšinou se Kláře podařilo dojít do malé vesnice a z ní po silnici do města, odkud zatelefonovala Anneliese. Sešly se na nádraží ve Würzburgu, odkud pokračovaly do Darmstadtu a pak do Koblenze, kde měla Anneliese sestru; do Hinterbergenu s opuštěnou Kolmannovou vilou se vůbec nedostaly.

Ještě ve vlaku se Klára zavřela na toaletě, vyhrnula si šaty a z podvazkového pásu vytáhla Konradův křestní list; jiný doklad o existenci svého syna neměla.

![divider.png](./resources/divider_opt.png)

„Neber Konrada s sebou,“ řekla jí Hedvika.

![divider.png](./resources/divider_opt.png)

Nechápala jsem, jak ji Klára mohla poslechnout.

„Nezapomeň, že se o ni víc než půl roku starali,“ namítla Gertrude. „Hedvika byla při narození jejího syna, chodila s ním ven a Jaroslav mezitím hledal matčiny německé známé.“

„Stejně —“

Nepřesvědčilo mě to.

„Dělili se s ní o jídlo, Hedvika se jí starala o oblečení. Byli jediní, na koho se mohla spolehnout.“

Bylo vidět, že nad tím přemýšlela.

„Bylo to přece její dítě,“ řekla jsem. „Jak se ho mohla vzdát?“

![divider.png](./resources/divider_opt.png)

Klára každý týden telefonovala do Jaroslavovy kanceláře. Představovala si černý telefon na jeho stole zavaleném papíry i to, jak si Jaroslav při hovoru s ní podpírá hlavu.

„Budu mít práci,“ oznámila mu jednou; byli domluvení, že až si opatří zaměstnání a najde byt, Mahlerovi jí syna přivezou. Jaroslav jí však odpověděl, že Konrad musí mít sádrové kalhotky další měsíc. To byl také hlavní důvod, proč syna nechala u Mahlerových; společně s Hedvikou usoudila, že by přesun do Německa mohl zhoršit jeho nemoc. Hedvika ji navíc ujistila, že sádru by Konradovi měli sejmout co nevidět; Klára se od něj měla odloučit jen na několik týdnů.

Jaroslav jí lhal, poznala to okamžitě. Rozhodla se, že ještě měsíc počká. Začala mezitím učit na malé základní škole. Přivydělávala si hodinami kreslení a časem si mohla dovolit jednopokojový byt na okraji Koblenze.

Podruhé se Jaroslavovi nedovolala. Telefon nechala vyzvánět nejmíň tisíckrát, nakonec si dřepla na podlahu telefonní budky, nohy přitáhla k tělu a rozvzlykala se. K telefonnímu aparátu pak vybíhala několikrát za hodinu a stále dokola vytáčela číslo Jaroslavovy kanceláře.

„Přijedu si pro něj,“ sdělila mu, když po týdnu úzkostí konečně zvedl sluchátko.

Byla rozhodnutá vydat se do Prahy za každou cenu a syna si odvézt s kalhotkami nebo bez nich.

„Myslím, že pro chlapce by bylo vhodnější, kdyby vyrůstal tady,“ řekl Jaroslav.

Pomyslela si, že se zbláznil, a trvala na tom, že chce mluvit s Hedvikou; Jaroslav jí však sdělil, že jeho žena je nemocná. Začala do telefonu křičet; když se pak na chvíli odmlčela, zjistila, že Jaroslav zavěsil. Napadlo ji zavolat do Tichého Brodu Anně Gerlingové, ale kvůli špatnému spojení se jí to podařilo až o týden později.

„Vzali mi syna,“ rozplakala se. „Ukradli mi ho.“

Pochopila, že Anna s tím nemůže nic dělat. Od kolegyně v práci si tedy vypůjčila peníze a najala advokáta, kterému všechno vylíčila. Měl pro ni pochopení, ale když mu ukázala Konradův křestní list, zavrtěl hlavou. Chybělo v něm razítko a podpis kněze byl zfalšovaný, kromě toho farnost uvedená v záhlaví vůbec neexistovala. Byl to bezcenný kousek papíru, podobné křestní listy vídal u Židů, kteří se za války pokoušeli dokázat árijský původ.

Nakonec Klára udělala to nejjednodušší, co mohla.

Odjela do Prahy.

Byl prosinec a v ulicích ležel sníh; postavila se do vchodu jednoho z činžovních domů a dívala se ke dveřím domu, kde bydleli Mahlerovi; podobně kdysi čekala na Reinera Hahna. Pozdě odpoledne zahlédla Hedviku. Měla na sobě teplý kabát a tlačila kočárek, ruce a tváře jí zčervenaly mrazem. Klára položila ruku na madlo kočárku, teprve tehdy si jí Hedvika všimla. Zbledla. Klára ji odstrčila a zamířila i s kočárkem pryč; zatím neměla čas, aby si prohlédla Konradův obličej, stačilo jí, že v peřince spokojeně brouká.

„Počkej,“ zavolala na ni Hedvika.

Nezastavila se a šla dál. Hedvika ji dostihla a strkala jí před oči nějaký papír, křestní list, ve kterém bylo uvedeno Hedvičino jméno.

„Je můj,“ řekla Hedvika.

„Ne.“

Klára se k ní naklonila. Hryzla ji do tváře, do studeného masa pod okem. Hedvika vykřikla a na límec jejího kabátu vytryskla krev. Klára vzala do náruče Konrada — s uspokojením zaznamenala, že už nenosí sádrové kalhotky — a rozběhla se pryč. Utíkala na konec dlouhé ulice, a posléze zabočila do parku. Brzy nato uslyšela pískání strážníka a zvuk sirén; v temném stínu za sebou rozeznala Hedviku.

A potom udělala něco nepochopitelného: zastavila se, přitiskla k sobě Konrada, a poté ho položila na lavičku u cesty. Když Hedvika doběhla k dítěti, měla dojem, že vidí Kláru mizející v křoví, lesk světlých očí mezi holými větvemi forzýtií. Popadla Konrada a pevným objetím z něj vyrazila dech.

„Svině!“ zavolala směrem, kterým tušila Kláru. „Svině!“

</section>
