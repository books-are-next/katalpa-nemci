---
contentType: prose
---

<section>

Samota

Každý měsíc si v Tichém Brodě kupovala maso, chléb a margarín.

Obvykle se také zastavila na poště, aby si vyzvedla dopisy z domova. Jednou se ve městě zdržela tak dlouho, že musela jet posledním vlakem. Byl plný dělníků z továren, sotva našla místo. Posadila se a rozhlédla; některé z mužů znala, byli to otcové dětí, které učila. Pozdravili ji, a pak se k ní obrátili zády.

Napadlo ji, zda si o ní myslí totéž co o Fuchsovi: podezírají ji, že donáší školnímu inspektorovi?

Zatoužila po cigaretě. Její spolucestující si povídali, dialektem, z něhož dokázala rozluštit jen pár slov. Přála si, aby na ni promluvili; věřila, že jednoho dne by se překážka, která je odděluje, mohla rozplynout.

Fuchs říkal, že možná vnuci jejích dětí —

Směšné.

Železná ruda.

Nevěděla o ní vůbec nic.

Železo.

Rez.

Rozhodla se.

„Nemáte cigaretu?“ zeptala se svého souseda.

Zaskočeně na ni pohlédl, potom zalovil v kapse a podal jí ručně ubalenou cigaretu, bílou a tlustou, ještě se z ní sypal hrubě nasekaný tabák. Poděkovala mu a vsunula ji do úst.

„A oheň?“

Musela do něj šťouchnout, protože se k ní opět otočil zády.

Připálil jí.

„Díky.“

Jako by kouřila dehet, údery do plic, páchnoucí a nemilosrdné. Byla zvyklá na princesky, cigarety, které si oblíbila Magda Goebbelsová. Hlavou jí bleskla myšlenka, zda by to měla mužům ve vagónu svěřit. Magda Goebbelsová, matčina sestřenice. Od chvíle, kdy si zapálila, muži mlčeli. Vzpomněla si, že Fuchs ji upozorňoval na to, že ženy ve vesnici nekouří.

No a?

Mlčení jejích spolucestujících ji uráželo. Nevybrala si jejich vesnici. Vlastně se jich bála, stejně jako oni jí. Byl to jiní Němci než ti, které znala z Říše, draví a nespokojení. Zkoumali ji, zvažovali, do jaké míry jim může být nebezpečná, a ona neměla ponětí, jak je přesvědčit o tom, že pro ně nepředstavuje žádné riziko.

</section>
