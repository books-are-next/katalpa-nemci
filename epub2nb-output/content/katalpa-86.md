---
contentType: prose
---

<section>

Oheň a díra v čelisti

Bomba, která zabila Huga Melmana, byla vyrobena v továrně spadající do správy Hermann-Göring-Werke ve Stuttgartu a na jejím smontování se podílelo osm lidí.

Kromě techniků, kteří ji umísťovali na palubu letadla, se jí naposledy dotýkala Trudi Lambachová. Trudi před válkou pracovala jako pokojská v hotelu Dahlmann a to, že v roce 1942 musela nastoupit do továrny, považovala za nespravedlnost. První den v továrně ji naštěstí přesvědčil o tom, že se příliš nenadře; byla přidělena na místo, kde probíhaly výstupní kontroly a kde společně s několika dalšími dívkami prohlížela vnější opláštění bomb.

Nad tím, že se dotýká předmětů, jež nakonec někoho usmrtí, Trudi nepřemýšlela (věděla, že některé dívky ano) a bombu, která později ukončila Melmanův pobyt na zámku, zkontrolovala v prosinci roku 1944. Ten den byla roztržitá, kvůli náletům se špatně vyspala a Melmanova bomba byla poslední, kterou před svým odchodem domů prohlédla. Byla bez vady, dotáhnout potřeboval pouze jeden ze šroubků držících lem kovového pláště. Trudi ho dotáhla klíčem s úzkou hlavou, nehtem vyzkoušela, zda se neprotáčí, a v době, kdy si ve svém pokoji na ubytovně kartáčovala vlasy, byly bomby, jež zkontrolovala, postupně nakládány na vůz a odváženy do muničního skladu.

![divider.png](./resources/divider_opt.png)

Bomba, která Rosenmüllerův zámek srovnala se zemí, se z letadla uvolnila v půl desáté večer. Stalo se to nedopatřením, skutečným cílem německých letadel bylo Stare Miasteczko v Polsku.

Melmana, jenž právě usoudil, že nastal čas na podvečerní četbu, zastihla smrt v chodbě nedaleko knihovny; těsně předtím stačil pohlédnout ke stropu a podivit se nad prasklinou, jež se v něm objevila.

![divider.png](./resources/divider_opt.png)

Zámek hořel až do poledne následujícího dne. Kdosi zavolal hasiče; když přijeli, usoudili, že hasit plameny již nemá smysl, a společně s lidmi, kteří se k požáru seběhli, zvědavě pozorovali, jak se okázalá stavba mění ve změť ohořelých trámů a popela.

Klára se k požáru dostala mezi prvními. Pátravě se rozhlížela po tvářích ozářených plameny, a protože nikde neviděla Weissmanna, propadla panice. Rozběhla se k jeho domu a v půlce cesty do něj vrazila, na sobě měl seprané spodky se šlemi visícími podél boků a přes hlavu si přetahoval košili. Vrátili se k ohni, a když se s hlasitým praskotem sesula střecha a z balkónu vztyčeného nad vchodem se vyrojily jiskry, zaťala nehty do Weissmannovy dlaně.

„Je tam Melman,“ uvědomila si.

Weissmann jí sevřel paži.

„Tomu už nepomůžeme,“ řekl.

Stáli v bezpečné vzdálenosti, a přesto se na ně valilo horko a dusivý kouř.

„Je tam Melman,“ opakovala Klára a přitiskla se k Weissmannovi.

„Musím na záchod,“ zašeptala pak a jemu se ulevilo; ještě před okamžikem měl strach, že ji stihl nějaký záchvat. Odvedl ji k lesu začínajícímu za zámeckým parkem a naslouchal, jak si v hluboké závěji skryté za hradbou šípkového trní udupává místo. Když zaslechl, jak se otírá sněhem, dojalo ho to téměř k pláči. Vynořila se s urousaným podolkem a provinilým výrazem ve tváři; objal ji a odvedl zpátky do školy, kde ji uložil do postele; potom se vydal zpět k ohni požírajícímu zdi Rosenmüllerova zámku.

![divider.png](./resources/divider_opt.png)

Sofie Zawistowska přijela do koncentračního tábora na okraji Polska 18. září roku 1942 a v mučivém prostředí lágru se jí podařilo přežít téměř dva roky. V srpnu roku 1944 byla převezena do Osvětimi, a když v prosinci téhož roku onemocněla tyfem, pochopila, že svůj příděl štěstí vyčerpala, a po ranním nástupu se přihlásila v táborové nemocnici. Na několik dní upadla do komatu a probudila se právě na Nový rok, vyhladovělá, s tělem do poloviny ochrnutým a zuby volně uloženými v dásních. Lůžko s ní sdílelo několik dalších žen a Sofie, která netušila, že leží v horním patře pryčny, se pokusila vstát. S hlasitým výkřikem se zřítila na podlahu. Hluk způsobený jejím pádem přivolal jednoho ze sanitářů. Užasle zůstal na Sofii hledět; domníval se, že je dávno mrtvá. Vzal ji v podpaží a odtáhl k umyvadlu na chodbě. Večer dohlédl na to, aby dostala polévku, a ještě později se s ní rozdělil o malý bochník chleba.

Při pádu si Sofie zlomila nohu a dvě žebra. Když v polovině ledna opustili Osvětim všichni, kdo mohli chodit, zavřela oči a doufala, že smrt přijde co nejrychleji. Někteří z nemocných se posléze odvážili vyjít z budovy a prozkoumat pusté táborové ulice. Vrátili se s neuvěřitelnou zprávou — Němci i vězni zmizeli, tábor zel prázdnotou.

O týden později vstoupili do Osvětimi první ruští vojáci. Sofie byla odvezena do domu spravovaného Červeným křížem a po dlouhé době usínala v čisté posteli s vlastní přikrývkou. Druhý den jí francouzský chirurg znovu zlomil špatně srůstající nohu a pečlivě ji zasádroval. Se zlomenými žebry nemohl dělat nic a Sofie, pro kterou bylo důležité především to, že přežila, nad tím mávla rukou. Jakmile se zotavila, vrátila se do Polska a pokusila se navázat tam, kde před pěti lety její život skončil.

V roce 1950 se vystěhovala do Izraele.

Lékaři, který jí ve dvaapadesátém roce dělal zubní protézu — a kterého si později vzala za manžela — vysvětlila, že o většinu zubů přišla v koncentračním táboře. Potom se dotkla čelisti v místech, kde jiným lidem vyrůstal spodní špičák. Tvář jí naplnil takový smutek, že dentista odložil kleště, jimiž chtěl svou pacientku zbavit úlomků stoliček dosud vězících v dásních.

Sofie si hladila čelist a vzpomínala na muže, který ji připravil o zub; stalo se to před lety na břehu Visly, tehdy se jí podařilo uprchnout z ghetta a muže, kterého zahlédla na břehu, požádala o pomoc. Odmítl a několikrát ji udeřil do brady; když se zvedala ze země, uvědomila si, že má ústa plná krve a jazykem nahmatala něco ostrého, odplivla si a zjistila, že s krví a slinami vyplivla levý špičák.

Nyní, v bezpečí zubařské ordinace v Haifě, cítila, že v ní opět ožívá stará nenávist. Zatoužila se tomu muži ukázat, vrátit mu ránu a oznámit, že jemu navzdory přežila a vede se jí dobře (teď už ano); oči se jí zaleskly a rty zachvěly, sklonila hlavu a lékař, který stál nad ní, ji rozpačitě pohladil; tak začal jejich vztah.

Z Melmana tou dobou už mnoho nezbývalo, spálená lebka s promáčklým spánkem, zbytky hrudního koše a stehenní kost, kterou rozdrtil trám z padajícího stropu; to vše uložené na hřbitově ve Rzech.

![divider.png](./resources/divider_opt.png)

Klára Melmanovu smrt oplakala, neochotným a suchým pláčem; zazlívala si, že v době, kdy Melman umíral, si ulevovala v nedalekém křoví. Potíže, které se poprvé projevily v Hinterbergenu, ji dostihly i tady; její peristaltika tak dokonale kopírovala zvraty, jimiž procházelo Německo, že stačilo, aby zaslechla slovo nálet, a vzbouřil se jí žaludek. Vlastní křehkost ji rozčilovala, zatím však nepřišla na to, jak se s ní vyrovnat; pokaždé, když se domnívala, že se jí to podařilo, stalo se něco, co jí podrazilo nohy, buď ji někdo opustil, nebo jí došly cigarety.

</section>
