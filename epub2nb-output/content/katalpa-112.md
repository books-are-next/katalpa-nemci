---
contentType: prose
---

<section>

Plán

Poté, co Hedvika Mahlerová dočetla Annin dopis, zamyšleně vstala, ze zásuvky v příborníku si vzala lžíci a ochutnala polévku na kamnech.

Pak se vrátila ke stolu, znovu rozložila sestřino psaní a uhladila je prsty. Četla pomalu a soustředěně, nejprve byla užaslá, pak rozhněvaná, a nakonec se v ní rozhostil klid. Dopis přišel před třemi dny, od té doby ho četla několikrát, tajně, aby si toho Jaroslav nevšiml. Potřebovala nad ním přemýšlet, zkoumat ho, vpíjet se do jednotlivých slov očima a zvažovat pro a proti. Četla ho v kuchyni, na záchodě, na půdě, kde věšela prádlo, ve sklepě, kam šla pro uhlí. V noci si ho dávala pod polštář.

Nechtěla se unáhlit.

Annin nápad ji rozčílil, schovávat cizí ženu, a navíc Němku, nepřipadalo v úvahu, i kdyby to mělo být jen na pár měsíců, do doby, než porodí nebo než si sama zajistí cestu zpět do vlasti.

Rozhodně ne.

Těhotnou Němku.

Ne.

![divider.png](./resources/divider_opt.png)

To dítě jí nedalo spát. Ještě se nenarodilo a matka už mu hledá úkryt, nové břicho, místo, kam by se mohla stočit společně s ním.

Hedvičino břicho bylo odjakživa prázdné.

Žádná úrodná půda.

Dělohu jí vzali před lety, málem kvůli tomu tehdy vykrvácela.

Rozhodla se.

Zavolala svého muže. Jaroslav v obnošeném domácím kabátku a s cigaretou doutnající v prstech se posadil ke stolu a překvapeně shledal, že ještě není prostřeno k obědu.

„Přišel dopis,“ řekla Hedvika. „Od Anny.“

Přisunula mu list papíru. Neochotně se do něj začetl, pak zvedl hlavu a zjistil, že v ženině obličeji se usadil umíněný výraz.

Znepokojilo ho to.

„Co tomu říkáš?“ zeptala se.

Polkl a pokusil se vymyslet vhodnou odpověď. Pochopila, že nesouhlasí, a otočila se k plotně. Poslepu šátrala mezi talíři, aby mu podala popelník; on jí rozpačitě hleděl na záda. Zdálo se mu, že v jejích vlasech zahlédl šedivý pramen. Pomyslel si, že za to může cigaretový kouř, a rozehnal ho rukou, šedivý pramen však nezmizel. Sevřelo se mu hrdlo, když si uvědomil, že vedle něj zestárla. Potáhl z cigarety a provinile ji uhasil o okraj vázy.

„Nejsem proti,“ řekl.

Ozvalo se třesknutí, pustila z ruky skleněný popelník, který se na podlaze rozletěl na kusy.

![divider.png](./resources/divider_opt.png)

Večer, když si Hedvika šla lehnout, se Jaroslav s psaním od švagrové posadil k oknu.

Anna je žádala, aby se na nějakou dobu ujali ženy, s níž se setkala ve Rzech. Před rokem propadla sítem deportací; dočasně, jak se ukázalo, a teď měla strach, že ji, těhotnou a nemocnou, pošlou do internačního tábora a z něj do Německa. Anně jí bylo líto a očekávala, že ostatní na tom budou stejně; vlastně to nebyla prosba, ale příkaz, který přišel v obálce s razítkem tichobrodské pošty.

„Bude se vám líbit,“ psala Anna, jako by je to mohlo smířit s cizinkou, která se měla vklínit do jejich života.

On sám v tom neměl žádné slovo, a pokud ano, pak jen symbolické, byla to záležitost žen, které ho obklopovaly, Hedviky a její mladší sestry. A nyní, zcela evidentně, jakési těhotné Němky, učitelky, kterou nikdy neviděl.

Ani na okamžik nepochyboval o tom, že to bylo právě ženino těhotenství, které Hedviku přimělo k tomu, aby na sestřin návrh přistoupila. Od chvíle, kdy se Anna odstěhovala a vzala s sebou syna, propadala Hedvika záchvatům smutku, a pokud se kdysi domníval, že s nemožností vychovat vlastní dítě se už smířila, mýlil se. Představa, že by se v jejich bytě znovu objevilo dítě, ji zaujala natolik, že byla ochotná riskovat nejen jeho hněv, ale také případný soudní postih.

Zapálil si cigaretu a zápalku vyhodil oknem.

„Doprdele,“ řekl.

Zmuchlal Annin dopis, a pak ho zase narovnal. Přečetl si ho několikrát za sebou.

Doprdele, doprdele, doprdele.

Kdo je Fuchs?

Jak si Anna může dovolit žádat je o něco takového? Copak zapomněla, že on pracuje na policii?

Dokouřil a zapálil si další cigaretu.

Nezapomněla, uvědomil si. Naopak s tím počítá. Je si jistá, že bude vědět, jak cizí ženu včlenit do rodinného života; jak zahladit stopy. Zatímco pro ni a pro Hedviku je pomoc té Němce osobní záležitostí, před ním to vyvstává jako logistický a byrokratický problém, dvojitý, vzhledem k tomu, že ta žena čeká dítě. Bude nezbytné opatřit jí nějaké doklady, a také jejímu dítěti, a bude třeba postarat se o sousedy, něco si vymyslet, obstarat pavlačovou poštu.

Dluží něco takového své ženě anebo její sestře?

Pravděpodobně ne.

S trochou štěstí a šikovnosti by z toho však mohli vyjít bez úhony a za pár měsíců zapomenout, že se něco takového vůbec stalo.

</section>
