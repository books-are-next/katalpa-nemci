---
contentType: prose
---

<section>

Hrdina

Karl Kolmann strávil ve válce čtyři roky.

Něhu, kterou nespotřeboval v nahodilých výlevech sebelítosti, střádal pro ženu s dcerou. Během svých krátkých dovolených se ve vile na Altenhöfferallee nořil do vany plné horké vody, a když se osušil, zkoumal se před zrcadlem. Přestože většinu ran, které na svém těle nalezl, mu nezpůsobil nepřítel, ale blechy a štěnice, měl Karl Kolmann pocit, že za poslední roky zmužněl a dospěl; v zrcadle zamženém párou si zvědavě hleděl do očí a počítal, kolik hrůz, které viděl, se v nich uložilo.

Jeho vztah s chůvou ochladl; když pozdě v noci opouštěl koupelnu, nacházel na svém lůžku manželku pokropenou parfémem a zardělou. S rozhaleným županem a lesklýma očima k němu natahovala ruce; „Pojď, zasloužíš si to,“ šeptala a on se jí tváří zavrtával do břicha, rychle, aby nezahlédla, že se ze všech sil snaží potlačit smích.

Přímých bojů se účastnil jen zpočátku. Později prostřednictvím dobře postavených příbuzných získal místo zásobovacího důstojníka, takže většinu času proseděl v kanceláři a inkoustovou tužkou odškrtával počet vepřových konzerv a broskvových kompotů odesílaných na frontu. Zraněn byl v samém závěru války, nedopatřením, když v ulici, kde sídlil jeho úřad, vybuchl dělostřelecký granát. Tlaková vlna jím mrštila o zeď, brzy se však vzpamatoval, narovnal překocenou židli a posadil se zpět k psacímu stolu. Ve chvíli, kdy uchopil do ruky pero, se na ulici ozval nářek. Pokusil se to ignorovat a vrazil si palce do uší, ale nářek byl tak hlasitý, že nakonec s uštvaným výrazem vyhlédl z okna a uprostřed rozbité silnice spatřil muže ležícího v kaluži krve. Vyběhl ven, a právě když se nad zraněným mužem skláněl, zřítila se část budovy, v níž pracoval, a do zad ho zasáhlo několik cihel. Jedna z nich mu rozštípla pánevní kost.

Válka skončila dřív, než se stačil zotavit. Nemocnici opouštěl s nálepkou muže, který pro záchranu spolubojovníka neváhal nasadit vlastní život, proto mu byl mu udělen Železný kříž I. třídy a čestné občanství města Hinterbergenu.

![divider.png](./resources/divider_opt.png)

Když se Karl Kolmann vrátil domů, bylo jeho dceři šest let. Sotva si všimla otcova vyznamenání, nechala si je navléknout na stužku a pověsila si ho kolem krku. Když jí Karl Kolmann chtěl večer Železný kříž sundat, aby ho mohl uložit do krabičky vystlané sametem, spustila takový křik, že ji musel plácnout přes ruce, aby vyznamenání dostal zpátky.

</section>
