---
contentType: prose
---

<section>

Zvědavost

„Anna Gerlingová.“

Vyslovila to jméno bezděčně, když se jednou s Weissmannem procházela v lese.

Zastavil se.

„Znal jsi ji?“

„Ano.“

Stáli na úzké pěšině, mezi vysokými borovicemi s načervenalými kmeny.

„Jaká byla?“ zeptala se.

Pokrčil rameny.

„Spal jsi s ní?“

Pohlédl na ni.

„Záleží na tom?“

Zamyslela se.

„Ne,“ řekla pomalu. „Ale chtěla bych to vědět.“

Mlčel.

Ucítila bodnutí žárlivosti. Přistoupila k němu.

„Myslíš na ni často?“

„Ne,“ odpověděl.

Pak ji položil na zem, tváří do mechu. Ústa jí naplnila vlhkost lesa. Slyšela, jak si Weissmann rozepíná kalhoty, potom jí vyhrnul sukni. Když skončil, zhroutil se na ni a bradu jí zabořil do šíje.

„Víckrát se mě na ni neptej,“ řekl.

![divider.png](./resources/divider_opt.png)

„Zmizela?“ opakoval zaraženě Melman, když se mu Klára svěřila s příběhem své předchůdkyně. „Lidé jen tak nemizí.“

„Prý se s někým neshodla.“

„S Malkem?“

„S Malkem nebo s Fuchsem. Nevím. Možná s někým úplně jiným.“

Seděla v knihovně a sledovala, jak Melman pinzetou odděluje stránky zplesnivělé knihy. Zachytil její pohled.

„Pěkný román,“ zaťukal na knihu. „Poněkud nemravný, ale —“

Neměla náladu na žertování. Pochopil to a posadil se vedle ní.

„Chcete zjistit, co se s ní stalo?“

Špičkou pinzety si začal čistit nehty. Zamáčkla cigaretu.

„Vlastně by mi stačilo,“ řekla, „kdybych zjistila, že se jí nestalo nic zlého.“

![divider.png](./resources/divider_opt.png)

„Proč vás to zajímá?“ zeptal se Gerhard Paetzke.

Místo školního inspektora zastával teprve několik měsíců. Byl pečlivý a sebejistý; jednou za měsíc se vydával do škol a přivážel s sebou oběžník, v němž se vyjadřoval ke všemu, co považoval za důležité. Vyžadoval, aby mu své pracovní výkazy doručovali učitelé osobně, a Klára se v cestách na inspektorát střídala s Fuchsem. Obvykle Paetzkemu předala svou i Fuchsovu zprávu a spěchala na vlak.

Tentokrát se však zdržela déle. Seděla na židli, kterou jí Paetzke nabídl, a když se ho ptala na Annu Gerlingovou, pevně v rukou svírala kabelku.

Školní inspektor si ji zvědavě prohlížel. Měl úzký nos s širokým chřípím a ostrou bradu. Byl stejně vysoký jako ona a jen o několik let starší. Psal levou rukou; buď byl přirozený levák, nebo byl nucen si tuto dovednost osvojit; prsty na pravé ruce měl zdeformované a malíček mu chyběl.

„Vím o tom totéž co vy,“ řekl. „Stalo se to před třemi lety.“

Chvíli se netrpělivě probíral skříní s řadou zásuvek. Pak vytáhl několik hustě popsaných listů; na jednom z nich Klára zahlédla Malkeho podpis.

„Dvacátého pátého října se učitelka Anna Gerlingová nedostavila na výuku. Svou nepřítomnost neomluvila, a když o sobě ani po několika dnech nepodala žádnou zprávu, byla uvědoměna policie, která zjistila, že slečna Gerlingová opustila svůj byt ve Rzech a pravděpodobně odjela z města. Místo jejího následného pobytu se nepodařilo zjistit.“

Paetzke dočetl, vložil papíry do desek a zavřel registrační skříň. Pak se usadil k psacímu stolu.

„To je všechno,“ řekl. „Od října roku 1941 je Anna Gerlingová nezvěstná.“

Levačkou si jemně masíroval prsty znetvořené ruky.

„Myslíte, že je mrtvá?“ zeptala se Klára.

Pokrčil rameny. Neznámá učitelka ho nezajímala.

„Inspektor Malke říkal, že si s sebou odnesla šaty,“ pokračovala Klára. „Není to zvláštní?“

„Snad,“ připustil Paetzke. „Ale rozhodně to není vaše starost.“

Zčervenala. Nemohla odtrhnout oči od jeho pravé ruky. Všiml si toho.

„Obrna,“ řekl. „Měl jsem štěstí, někteří z toho vyšli hůř.“

![divider.png](./resources/divider_opt.png)

„Jak vypadala?“

Fuchs, kterého zastihla na zápraží, se zamyslel. Ve špinavých kalhotách klečel na dlaždicích a trhal plevel rašící ve spárách.

„Byla malá,“ řekl nakonec.

Vstal a ukázal si na prsa.

„Sahala mi tak sem.“

„A dál?“

„Dál?“

Nemohla uvěřit tomu, že si zapamatoval jen její výšku.

„Co říkala? Jak se chovala?“

Zavrtěl hlavou.

„Nebyla ničím zajímavá.“

„Říkal jste, že čekala dítě.“

Zasmál se a špičkou boty rozhrnul hromádku plevele.

„Ano,“ odpověděl. „Nijak se s tím netajila.“

„Svěřila se také s tím, kdo je otec?“

Vzhlédl, ústa zkřivená a oči přimhouřené.

„Ne,“ řekl. „Ale není těžké to uhodnout.“

„Vy?“

Mlaskl jazykem.

„Weissmann?“

Zašklebil se.

„Kdo ví.“

Znovu se sklonil nad zápražím.

„Být vámi, dával bych si na něj pozor.“

Měla chuť mu zostra odpovědět, ale nakonec se ovládla.

![divider.png](./resources/divider_opt.png)

Klára se Weissmanna zeptala krátce poté, co z ní vyklouzl.

Položila dlaň na jeho prsa, aby mu zabránila v rychlém pohybu, a nosem se zavrtala do důlku pod jeho bradou.

„Slyšela jsem, že s tebou čekala dítě,“ řekla.

Měl horkou, zpocenou kůži, a okamžitě věděl, o kom mluví.

„Je to pravda?“

Ruka, kterou spočinula na Weissmannově hrudi, se zvedla společně s jeho hlubokým nádechem.

„Ano,“ řekl.

„Opustila tě?“

Otočil se na bok a dotkl se jejího ňadra.

„Jednoho dne prostě zmizela,“ řekl. „Nevím, kam odešla.“

„Zabil jsi ji?“

Neodpověděl a ona si netroufla svou otázku zopakovat. Místo toho zavřela oči a nechala se od něj laskat. Když pak náhle ustal v pohybu, vzhlédla a zjistila, že na ni upřeně hledí; ve tváři měl mrzutý výraz.

</section>
