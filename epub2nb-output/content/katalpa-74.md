---
contentType: prose
---

<section>

Bolest

Alois Malke se domníval, že když napíše Helze o své nemoci, vrátí se k němu.

Dlouho přemýšlel, jak takový dopis formulovat, chtěl aby vyzněl smířeně, a zároveň odhodlaně. Napsal několik konceptů, a když si uvědomil, že se právě snaží převést na papír zprávu o své vlastní smrti, udělalo se mu zle.

K jeho posedlosti čísly se teď přidala další: večer co večer postával před zrcadlem, zkoumal svá varlata, a kdykoliv měl pocit, že se zbytnělý orgán zmenšuje, plný naděje volal lékaři. Doktor Stöppler ho opakovaně upozorňoval na to, že nemoc by mohla ustoupit pouze zázrakem, a tak se Malke jednoho dne vydal do kostela, protrpěl ve studených lavicích několik hodin a do kasičky u dveří nacpal obsah své peněženky.

Umíral.

Své ženě nakonec zatelefonoval. Oznámil jí, že vážně onemocněl, a ona za ním přijela ze vzdáleného města, kde žila s jiným mužem. Podezírala ho z toho, že si vymýšlí, a on se ostýchal se před ní obnažit. Posléze to však udělal a Helga se, bledá a rozechvělá, posadila do křesla. Sepjala ruce v klíně. Na okamžik si připadal jako hrdina, stal se středem pozornosti a viděl, že jí na něm stále záleží. Naneštěstí se z toho brzy vzpamatovala, vykouřila několik cigaret a odmítla s ním strávit noc.

„Mezi námi už nic není,“ řekla a on ucítil takovou nenávist, že by ji na místě zabil.

Ovládl se a zamířil do koupelny, kde masturboval tak dlouho, dokud z něj prudce nevyšlo semeno, lepkavé, páchnoucí, a pravděpodobně také nemocné.

Druhý den odjela. Oplakal to a před spaním se opil. Na nádraží mu řekla, že by měl pomýšlet na sepsání závěti, a když se podivil nad tím, jak dokáže být cynická, pohodila hlavou a řekla: „Je válka,“ jako by to mohlo všechno vysvětlit.

O své nemoci nechtěl mluvit. Nevěděl, jestli příčinou je to, že napadla tak choulostivý orgán, nebo jestli věřil tomu, že když bude mlčet, rakovina zmizí.

Prožil příšerné, osamělé Vánoce. V lednu se pokusil soustředit na práci, zúčastnil se několika konferencí, vypracoval posudky na své podřízené a sešel se s Fuchsem, se kterým se zapletl do vyčerpávajícího bezobsažného hovoru.

Ztratil chuť k jídlu a zhubl. Neustále naslouchal svému tělu a čekal na bolest, o níž hovořil lékař. Zneklidňovalo ho, že se nedostavuje; podle Stöpplerova tvrzení byl prošpikován zhoubným bujením. Varle připomínající nafouknutý balón mu oddaně viselo mezi stehny, bledé a lysé. Nenáviděl ho a byl by ochoten se nechat vykleštit jen proto, aby si zachránil život.

Začal trpět nespavostí a ráno nacházel na polštáři chomáče vypadaných vlasů. Připadal si jako alkoholik, neustále se třásl a viděl dvojitě. Doktor Stöppler, kterému se svěřil, řekl, že to není způsobeno nemocí, ale strachem ze smrti, a doporučil mu, aby vyhledal kněze.

Na konci února se konečně objevila bolest. Přišla chvíli nad ránem a vytrhla ho ze spánku. Vyděšen křečemi v útrobách Malke přitáhl nohy k břichu a tiše sténal. V naději, že se mu uleví, vyprázdní-li si měchýř, se vymočil; neměl sílu dojít na záchod, a tak to udělal do postele. Bolest skutečně polevila, a když se zvedl na lokti, zjistil, že vyčural krev a hnis.

Odpoledne se došoural k zrcadlu a prohlédl si varle. Bylo stejné jako den předtím, opuchlé a zdánlivě neškodné. On sám vypadal přepadle a neduživě, měl oteklé oči a z tváří mu vystupovaly kosti. Vycenil na sebe zuby a dotkl se zarostlé brady. Pak ho napadlo, že když se dá alespoň trochu do pořádku, všechno se vrátí do starých kolejí. Otevřel skříňku v koupelně a oči mu padly na spodní část, kterou si pro sebe kdysi vyhradila Helga. Zachmuřeně si prohlížel všechno, co tu zapomněla, skleničky s pudrem, vlásenky, zrezivělou pinzetu. U zadní stěny lékárničky našel lahvičku veronalu; lékař ho Helze předepsal, když před mnoha lety porodila mrtvé dítě.

S veronalem v ruce se Malke vrátil do ložnice. Odložil lahvičku na okenní parapet a posadil se k psacímu stolu. Vytáhl album s fotografiemi, zkoumal jednotlivé obrázky a plakal. Když se později zvedl, opět ho prostoupila bolest. Začala mírnou křečí v pohlaví a postupovala výš, do břicha a mezi lopatky. Na okamžik znehybněl. Poté co záchvat odezněl, zůstal stát opřený o stěnu, žaludek rozbouřený a šaty promočené potem.

„Tak,“ řekl.

Udivilo ho, jaké potěšení mu způsobil prostý fakt, že ještě nepřišel o hlas.

</section>
