---
contentType: prose
---

<section>

Sestry

Anna Gerlingová přečkala válku u své sestry v Praze.

V Praze také porodila Weissmannova syna a potěšeně shledala, že se svému otci nepodobá ani v nejmenším.

Když Anna zjistila, že s Weissmannem čeká dítě, sbalila si oblečení a opustila Rzy. U dveří bytu, kde žila její provdaná sestra Hedvika, zazvonila o půlnoci a požádala o horkou vanu a šálek čaje.

Hedvika Mahlerová ohřála vodu a mlčky sledovala, jak se Anna zbavuje šatů a s blaženým povzdechem ukládá do vany. Potom kolem Anny kropící podlahu kuchyně mýdlovou vodou roztáhla zástěnu a zavolala svého muže. Ten se dostavil v pruhovaném pyžamu a zeširoka zívaje se začal shánět po kávě; s kouřícím hrnečkem se pak posadil ke stolu a pustil se do hovoru se švagrovou.

Stejně jako jeho žena věděl, jak tvrdohlavá dokáže Anna být, a když prohlásila, že do Rzů se rozhodně nevrátí, pochopil, že jejich stísněný byt má rázem o jednoho obyvatele víc.

„Musím se na to vyspat,“ řekl.

Anna se zasmála. Za tenkým prostěradlem, které sloužilo jako paraván, zahlédl Jaroslav její postavu s nepatrně vzdutým bříškem.

Druhý den se šla v jeho doprovodu přihlásit na policejní inspektorát. Začala pracovat v obchodě s látkami, kde byla zaměstnaná Hedvika a kam chodily nakupovat manželky německých důstojníků.

Obě sestry uměly výborně německy. Jejich otec pocházel z Kolína nad Rýnem a v Praze vystudoval techniku. Oženil se s drobnou statistkou pracující u filmu, která proslula stejnou chutí k jídlu jako on. Po svatbě se nastěhovali do pavlačového domu v Nuslích a většinu času trávili u plotny. Nad hovězím jazykem s bramborovou kaší a palačinkami prožili patnáct let a jejich soužití mohlo být delší, kdyby se v roce 1927 nezřítila s Adolfem Gerlingem fotbalová tribuna. Kusy dřevěné lavice ho přišpendlily k zemi, a když ho po několika hodinách vyprostili, měl proraženou lebku a v ruce stále ještě svíral nedojedenou svačinu.

Jeho žena zemřela o čtyři roky později. V té době už byla Hedvika vdaná a její sestra Anna studovala na učitelském ústavu. Když v roce 1934 získala Anna zaměstnání ve Rzech, čekala Hedvika první dítě. Narodilo se mrtvé a lékař Hedvice sdělil, že další těhotenství nepřipadá v úvahu. Neposlechla ho a o půl roku později potratila. Se zbytkem plodu přišla o dělohu, a konečně si připustila, že vlastního dítěte se nedočká.

Nedokázala se s tím vyrovnat. Její dosavadní život byl mimořádně šťastný; milovala svou práci, měla spokojené manželství, a ačkoliv byl její muž Čech, a navíc četník, neměl natolik silné vlastenecké cítění, aby je to v očích německých úřadů ohrožovalo. To, že nemohla mít dítě, ji trápilo; chybějící potomek vrhal na její spokojenost stín, ničil ji. V jednu chvíli dokonce uvažovala o adopci; nakonec se s Jaroslavem rozhodli, že s tím počkají na konec války.

Svou sestru nevídala příliš často. Čile si však vyměňovaly dopisy, a když se Anna, těhotná a unavená po dlouhé jízdě vlakem, objevila ve dveřích, pocítila zvláštní rozechvění.

Poté, co si osahala sestřino břicho, ji naplnila obrovská, omamující radost. Tak teď budu mít dokonce dítě, pomyslela si.

</section>
