---
title: Zjištění
contentType: prose
---

<section>

Divokého králíka zastřelil Leon Fischer, majitel jediného hotelu v Tichém Brodě.

Když ho přinesl Weissmannovi, byl králík ještě teplý. Pravou část křehké lebky měl zdeformovanou, protože jí prošly broky, ale jinak byl v pořádku; oko, které zůstalo nepoškozené, se vlhce lesklo a z bledého čumáku vytékal pramínek krve.

„Půjde vycpat?“ zeptal se Fischer.

Ras opatrně prohmatal zvířecí hlavu.

„Tu rozbitou část můžu udělat z hlíny,“ řekl.

„A cena?“ zajímalo Fischera.

Když mu ji Weissmann sdělil, Fischer poplácal mrtvé zvíře po boku a sáhl do náprsní kapsy.

„Platí se až pak,“ zarazil ho Weissmann.

„Tím líp.“

Fischer zamířil ke dveřím a ras si znovu prohlédl zvíře. Natáhl mu běhy a prozkoumal břicho a řitní otvor.

„Je to ramlice,“ řekl.

Fischer se zarazil.

„Cože?“

„Není to králík,“ zopakoval Weissmann a prohlédl si úzký vstup do vagíny lemovaný zaschlou krví.

„To vadí?“

Fischerovo zděšení Weissmanna pobavilo.

„Ne,“ řekl. „Jen jsem chtěl, abyste to věděl.“

Do práce se pustil hned po Fischerově odchodu. Krátkým řezem otevřel břišní dutinu a vyňal žaludek, střeva, drobný žlučník a játra. Potom řez rozšířil, mezi vlákny zakrvavělé tkáně spatřil oblouk plic a dělohu. Udivilo ho, jak je zduřelá, a vyjmul ji společně s vaječníky a vejcovodem; zavadil přitom o močový měchýř a mezi kapky krve vyprýštil pramínek žluté tekutiny.

S vlhkou dělohou v dlaních se Weissmann postavil k oknu. Zvolna ji prohmatával. Byla velká jako slepičí vejce a obložená jemnou, tuhou tkání, v místě krčku se zužovala a mírně krvácela. Záhy si byl jist, že králičí samice byla březí; to, co potěžkával v rukou, byl váček naplněný mláďaty.

Musel se posadit, něco takového se mu ještě nestalo. Pocítil úzkost, a zároveň zvědavost; dojalo ho, že místo, kde vzniká nový život, se proměnilo v rakev. Zíral na dělohu vyboulenou titěrnými zárodky, a náhle si vzpomněl na Kláru; pokaždé nebyli opatrní, a ona přesto neotěhotněla.

Pravděpodobně byla neplodná.

Ideální milenka, ale jako případná matka bezcenná.

Všiml si, že v zamyšlení nehtem poškodil jednu ze stěn dělohy. Stiskl ji a z krčku se vyvalila tmavá krev a plodová voda páchnoucí trávou. Natáhl se pro nůž, ale pak si to rozmyslel, měl dostatečně dlouhé a ostré nehty. Pozorně orgán cupoval, loupal jej plátek po plátku, užaslý nad tím, jak pružná a houževnatá je jeho tkáň. Neustal, dokud mu na dlani neleželo sedm nepatrných plůdků, průsvitných a lysých, s vypouklýma očima a směšně malými kořeny budoucích slechů. Králíčci byli menší než článek jeho prstu a nepříjemně zaváněli; když nad ně sklonil hlavu, viděl, že v drobných tlamičkách mají základy ostrých zoubků, zahnědlé a obalené hlenem.

Vzlykl, a vzápětí se vyděšeně rozhlédl, zvuk se z něj vydral proti jeho vůli. Ruka, ve které třímal vyvrženou dělohu, mu ztěžkla. Připadal si provinile; přivedl na svět to, co mělo zůstat skryto.

Otřel si čelo a podíval se na stůl, kde leželo otevřené zvíře.

Potom vyšel ven, do zahrady. Patou vyhloubil u kmene jabloně mělkou díru a rozervanou dělohu s obnaženými zárodky do ní pohřbil. Nakonec se opřel se o kmen a pohlédl vzhůru, strom, který neprořezával, nesl strupaté plody a větve měl pokryté lišejníkem; Weissmann si pomyslel, že o něj pečoval špatně a že už nikdy nebude mít příležitost to změnit.

</section>
