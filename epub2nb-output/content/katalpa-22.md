---
title: Nesmělost
contentType: prose
---

<section>

Cestami do Rodenheimu strávila pět let.

Přibližně tisíc tři sta dvacetkrát seděla ve vydýchaném kupé a pozorovala v okně odraz mužské tváře. Brzy od sebe rozeznávala mužovy obleky (měl tři), převlečníky, střevíce (ty měl celkem čtvery), kapesníky (v jednom vzácném okamžiku si povšimla iniciál R. H.) a klobouky (vlastnil dva).

Věděla, co snídá (v pondělí chléb s masem od nedělního oběda, v úterý a ve středu žemli s máslem a kouskem sýra, ve čtvrtek chléb se salámem a v pátek koláč), a zajímalo ji, jestli muž jezdí vlakem i v neděli, ale protože ten den neměla přednášky, nepodařilo se jí to zjistit.

![divider.png](./resources/divider_opt.png)

Vozy druhé třídy byly čtyři a jezdily poloprázdné, naplnily se teprve v Göttingenu, odkud vlak pokračoval do Erfurtu. Kupé ve druhé třídě měla sedadla potažená zeleným plyšem, dečky na opěradlech byly bílé a síťky určené k odkládání zavazadel pečlivě vypnuté a čisté. Na stěnách visely fotografie rakouských Alp a Klára zpočátku znala jen obrázek, který byl přímo naproti ní.

Zell am See.

Teprve po několika dnech usoudila, že je třeba rozšířit si obzor, a přečetla si také nápis na fotografii, kterou měla nad hlavou.

Klosterwappen.

Zatímco Klára sedávala pod obrázkem vysoké hory, muž naproti ní měl nad hlavou ledovcové jezero.

Nikdy si nevyměnili místa.

Klára hora, on jezero.

![divider.png](./resources/divider_opt.png)

Vlak si udržoval konstantní rychlost sedmdesát kilometrů za hodinu. Cesta z Hinterbergenu do Rodenheimu trvala čtyřicet dva minut; za tu dobu Klářino srdce odbilo třemi tisíci dvaceti čtyřmi údery (srdce muže naproti ní dvěma tisíci devíti sty čtyřiceti údery) a přečerpalo kolem tří stovek litrů krve.

Po celých pět let čekala Klára na to, až ji neznámý muž (tři obleky, dva klobouky, iniciály R. H.) osloví.

</section>
