<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-71.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-71.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-70">Mlčení</p>

      <p class="T1">Klářina prosba Karla Kolmanna překvapila.</p>

      <p class="T2">Nevzpomínal si, že by se Klára přátelila s&nbsp;dívkou jménem Helena Müllerová, a&nbsp;když ho požádala, aby zjistil, co se s&nbsp;ní stalo, zaskočilo ho to. Přesto zatelefonoval známému do Hannoveru a&nbsp;zeptal se na osud rodiny Müllerů, která ve třicátých letech vlastnila textilní továrnu a&nbsp;americký vůz s&nbsp;uniformovaným řidičem. Dozvěděl se, že Ottu Müllerovi se podařilo získat pasy a&nbsp;víza na cestu do Švédska, nakonec však vycestoval pouze on, jeho žena i&nbsp;děti zůstaly v&nbsp;Německu a&nbsp;v&nbsp;březnu roku 1942 byli odvezeni na východ, transportem, jehož konečná zastávka byla v&nbsp;jednom z&nbsp;pracovních táborů.</p>

      <p class="T2">„A&nbsp;dál?“ zeptal se Karl Kolmann.</p>

      <p class="T2">„Co bys myslel?“ odpověděl jeho přítel.</p>

      <p class="T2">Karl Kolmann slyšel, jak si přendává telefonní sluchátko do druhé ruky a&nbsp;zapaluje cigaretu.</p>

      <p class="T1">Večer ležel v&nbsp;posteli, s&nbsp;rukama založenýma pod hlavou, a&nbsp;zatímco jeho žena si v&nbsp;koupelně natírala obličej krémem, uvažoval nad tím, co řekne Kláře.</p>

      <p class="T1">„Jsou ve Švédsku,“ oznámil jí, když mu následující týden pozdě odpoledne zatelefonovala.</p>

      <p class="T2">V&nbsp;nepříjemném šumu, který každý telefonát mezi Hinterbergenem a&nbsp;Tichým Brodem provázel, se pokoušel zaslechnout její dech. Stýskalo se mu a&nbsp;měl pocit, že lež, kterou jí právě řekl, vzdálenost mezi nimi zdvojnásobila. Zavěsil s&nbsp;pocitem, že ji nepřesvědčil, a&nbsp;zazlíval si, že nezvolil jiný tón hlasu. Zavřel se v&nbsp;ložnici a&nbsp;před Franzisčiným zrcadlem si zkoušel nejrůznější grimasy; když byl sám, masky střídal suverénně a&nbsp;předstíral tak, jak se mu to na veřejnosti nikdy nepodařilo.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Klára nevěřila, že Müllerova rodina je ve Švédsku. Nevěděla, kde se v&nbsp;ní bere nedůvěra v&nbsp;otcova slova (Karl Kolmann se mýlil, když se domníval, že to způsobil tón jeho hlasu), ale byla si jistá tím, že s&nbsp;Müllerovou rodinou se stalo něco neobvyklého.</p>

      <p class="T1">Večer se s&nbsp;tím, co jí řekl Melman, svěřila Weissmannovi. Dlouho mlčel, pak se zvedl na lokti a&nbsp;nahmatal v&nbsp;šatech složených vedle postele dýmku.</p>

      <p class="T2">„Jestli je to pravda,“ řekl a&nbsp;škrtl zápalkou, „můžeme se utěšovat pouze jedinou věcí.“</p>

      <p class="T2">Vtáhl do sebe kouř.</p>

      <p class="T2">„Pokud válku vyhrajeme, budou naše činy ospravedlněny,“ řekl, sfoukl zápalku a&nbsp;hodil ji na podlahu. „A&nbsp;jestli prohrajeme, čeká nás trest.“</p>

      <p class="T2">Udivilo ji, že intuitivně přišel na to, co věděla už dávno: spravedlnost je výsadou vítězů.</p>

      <p class="T2">Dívala se jak kouří, neklidná a&nbsp;rozechvělá.</p>

      <p class="T2">„Je to jako v&nbsp;pohádce,“ řekla pak. „Jenomže opačně. Živí se přeměňují na mrtvé.“</p>

      <p class="T2">Prudce se obrátil.</p>

      <p class="T2">„Mlč!“</p>

      <p class="T2">„Mám pravdu, viď?“</p>

      <p class="T2">Vstal, oblékl se a&nbsp;zapnul si kalhoty. Potom zachytil její pohled.</p>

      <p class="T2">„Nevíš, co říkáš,“ utrhl se na ni.</p>

      <p class="T2">„Trápí tě svědomí?“</p>

      <p class="T2">Zavrtěl hlavou.</p>

      <p class="T2">„Spi.“</p>

      <p class="T2">Odešel, dýmku nechal ležet na stole.</p>

      <p class="T2">Byla unavená, mlčky civěla do stropu. Teprve k&nbsp;ránu se rozhodla na to nemyslet.</p>

      <p class="T2">Pohřbít to v&nbsp;sobě, tak jako to udělal Melman, nechat to odplynout.</p>

      <p class="T2">Zapomenout, spát.</p>
    </div>
  </div>
</body>
</html>
