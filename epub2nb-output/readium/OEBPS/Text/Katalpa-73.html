<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-73.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-73.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-72">Konzultace</p>

      <p class="T1">Emil Weissmann byl pečlivý.</p>

      <p class="T2">Dokázal šít jemným chirurgickým stehem a&nbsp;napravovat polámané kosti, roztříštěné zobáky a&nbsp;vypadané zuby, takže každé z&nbsp;jeho zvířat působilo, jako by bylo skoleno na vrcholu sil. Vycpával všechny druhy ptáků a&nbsp;savců a&nbsp;nechyběly mu ani zkušenosti s&nbsp;vycpáváním ryb a&nbsp;plazů. Pro vyplnění tělních dutin používal směsi, které si sám míchal ze slámy, písku a&nbsp;sušených rostlin. K&nbsp;rostlinám měl Weissmann vztah ryze účelový a&nbsp;intuitivní, sbíral je za kuropění nebo v&nbsp;noci, když byl měsíc v&nbsp;úplňku a&nbsp;stál mu přímo nad hlavou. Věděl, jak většina bylin chutná a&nbsp;jak se vhodným zpracováním mohou jejich účinky násobit; obvykle je zkoušel sám na sobě a&nbsp;několikrát se přiotrávil, když rozkousal rostlinu, která byla jedovatá.</p>

      <p class="T2">Weissmann byl jedináček, matka mu zemřela krátce po porodu. Přestože absolvoval čtyři třídy obecné školy, nikdy se nenaučil číst a&nbsp;psát. Byl málomluvný a&nbsp;samotářský. Když ve dvanácti letech začal uvažovat o&nbsp;řemeslu, které by se mu líbilo, otec mu řekl, že se narodil jako ras, a&nbsp;on neprotestoval. Naučil se stahovat zvířata, oddělovat maso od kostí a&nbsp;vydělávat kůže. Neštítil se vnitřností napadených červy ani cucků ztuhlé krve, vypadávajících z&nbsp;cév dlouho mrtvých zvířat.</p>

      <p class="T2">Když bylo Weissmannovi sedmnáct let, jeho otec se nakazil snětí a&nbsp;zemřel.</p>

      <p class="T2">Rok poté se Emil Weissmann oženil, vzal si švadlenu z&nbsp;města, mírnou a&nbsp;klidnou ženu, která mu porodila tři děti.</p>

      <p class="T1">Zvířata začal Weissmann preparovat v&nbsp;roce 1910, když byl v&nbsp;lese nedaleko Rzů zastřelen dvanácterák a&nbsp;šťastný lovec se přišel Weissmanna zeptat, jestli by dokázal z&nbsp;jelení hlavy a&nbsp;paroží vytvořit trofej. Weissmann, kterého otec naučil pouze základům vycpavačství, musel odmítnout. Jakmile si však spočítal, o&nbsp;kolik peněz tím přišel, rozhodl se to změnit. Tři roky sbíral nebo lovil lesní zvířata, páral je a&nbsp;znovu sešíval. Žena ho naučila různé druhy stehů a&nbsp;u&nbsp;kováře ve městě si nechal vyrobit vhodné nástroje, nože, jehly, škrabadla a&nbsp;břitvičky. Jeho učednická léta na nějakou dobu přerušila válka, ale po návratu z&nbsp;fronty Weissmann ve svém úsilí pokračoval.</p>

      <p class="T2">Studoval stavbu zvířecích těl, zdechliny vkládal do mravenišť nebo vařil a&nbsp;obíral tak dlouho, dokud se nedostal k&nbsp;čistým bílým kostem. Zkoušel mršiny vyplňovat různými směsmi, a&nbsp;posléze nalezl tu, která mu připadala nejlepší. Vytvořil si slušnou zásobu ptačích spárů a&nbsp;drápů, sbíral zuby, peří a&nbsp;zobáky. Skleněné korálky, které používal místo očí, si nechal poslat z&nbsp;Itálie, nitě, jimiž sešíval rány, z&nbsp;Prahy. Než se naučil dokonale preparovat a&nbsp;vycpat zvíře, zpracoval kilogramy shnilého masa a&nbsp;rozpadajících se zdechlin; nakonec však uspěl.</p>

      <p class="T2">Podařilo se mu zrekonstruovat lebku hranostaje, kterého ulovil jeden z&nbsp;městských radních; přinesl ho Weissmannovi zakrváceného, s&nbsp;odlomenou čelistí a&nbsp;jedním okem vyhřezlým. Weissmann poslal muže domů a&nbsp;několik dní strávil usilovnou prací. Když později vycpané zvíře radnímu předával, nebylo na něm znát ani škrábnutí, srst jasně zářila, šedý pysk obnažoval zuby a&nbsp;drápy byly zaklesnuty do kůry borové větve. Radní byl nadšen. O&nbsp;své spokojenosti s&nbsp;Weissmannovými službami nemlčel a&nbsp;Weissmann měl zanedlouho řadu zákazníků, sváteční lovce, myslivce, nadšené přírodovědce a&nbsp;učitele, bohaté měšťany a&nbsp;nižší šlechtu z&nbsp;příhraničních oblastí.</p>

      <p class="T2">Žádný z&nbsp;Weissmannových synů nechtěl pokračovat v&nbsp;zaměstnání svého otce. Oba si našli práci v&nbsp;dolech, oženili se a&nbsp;odstěhovali. V&nbsp;roce 1940 byl starší z&nbsp;rasových synů odveden a&nbsp;poslán na frontu, z&nbsp;níž se po dvou měsících s&nbsp;vrátil s&nbsp;průstřelem břicha. Jeho mladší bratr se odvodu vyhnul, protože při odstřelování skály přišel o&nbsp;dva prsty na pravé ruce.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Když Weissmann s&nbsp;papírovou krabicí v&nbsp;podpaží zaklepal na dveře Stöpplerovy ordinace, otevřela mu sekretářka. Doktor stál u&nbsp;otevřeného okna a&nbsp;zhluboka vdechoval syrový listopadový vzduch.</p>

      <p class="T2">Weissmann opatrně otevřel krabici, z&nbsp;dřevité vlny vyňal veverku a&nbsp;něžně z&nbsp;její srsti obral drobná vlákna.</p>

      <p class="T2">„Nádhera,“ vydechl lékař a&nbsp;několik chvil společně s&nbsp;Weissmannem veverku obdivoval.</p>

      <p class="T2">Potom otevřel prosklenou vitrínu a&nbsp;vycpané zvíře do ní umístil.</p>

      <p class="T2">„Co říkáte?“</p>

      <p class="T2">Udělal několik kroků a&nbsp;spokojeně si změřil vitrínu pohledem. Pak se posadil, a&nbsp;když vytahoval z&nbsp;náprsní tašky bankovky, zamyslel se.</p>

      <p class="T2">„Poslyšte, Weissmanne,“ řekl, „narazíte někdy ve zvířeti na něco divného?“</p>

      <p class="T2">Weissmann si přepočítával peníze.</p>

      <p class="T2">„Na co?“</p>

      <p class="T2">„Například když je zvíře nemocné,“ řekl Stöppler. „Zdeformují se mu někdy orgány? Nebo mu v&nbsp;těle vyroste nějaký nový útvar?“</p>

      <p class="T2">Weissmann se zamyslel.</p>

      <p class="T2">„Občas narazím na boule vyplněné krví nebo mízou,“ řekl. „A&nbsp;často se stane, že se některá vnitřnost zvětší.“</p>

      <p class="T2">„A&nbsp;co s&nbsp;těmi …hm… boulemi… děláte?“ zajímalo lékaře.</p>

      <p class="T2">Weissmann pokrčil rameny.</p>

      <p class="T2">„Vyříznu je a&nbsp;spálím,“ odpověděl. „Proč?“</p>

      <p class="T2">Stöppler potřásl hlavou. Vzpomněl si na Malkeho a&nbsp;na to, že mu nedokázal odpovědět na otázku, jak dlouho ještě bude žít.</p>

      <p class="T2">„Většinou je najdu mrtvý,“ řekl po chvíli zadumaně Weissmann. „Když jsou zvířata vevnitř takhle poškozený, většinou už je najdu mrtvý.“</p>
    </div>
  </div>
</body>
</html>
