<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-18.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-18.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-17">Smrt</p>

      <p class="T1">Franziska Kolmannová ráda zahradničila.</p>

      <p class="T2">Pokaždé než se vydala na zahradu, strávila dlouhou chvíli před zrcadlem. Kdysi plela záhon otočená zády do ulice a&nbsp;pošťák, který si ji spletl se služebnou, na ni zapískal přes plot. Když si uvědomil svůj omyl, rozpačitě se omluvil, ona se hlasitě zasmála a&nbsp;natáhla ruku pro dopis. Sotva však listonoš zmizel na konci ulice, rozběhla se domů, postavila se k&nbsp;zrcadlu a&nbsp;prohlížela se ze všech stran. Nakonec se ohnula a&nbsp;zamžourala na sebe mezi svými koleny.</p>

      <p class="T2">Mám zadek jako služka, pomyslela si.</p>

      <p class="T2">Kdykoliv potom pracovala venku, klekala si s&nbsp;obličejem otočeným do ulice a&nbsp;pečlivě nalíčená.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Služku Anneliese najala Franziska na doporučení známého kněze. Dívce bylo devatenáct let, na obličeji měla velké mateřské znaménko, a&nbsp;když se unavila, zlehka dopadala na pravou nohu, což Franzisku dost mrzelo. V&nbsp;té době se na setkáních Ženského kroužku hovořilo o&nbsp;tom, zda je stále ještě možné najmout služebnou bez vady, a&nbsp;dámy z&nbsp;Hinterbergenu se předháněly v&nbsp;líčení potíží, které se svými služkami mají; byla tu epilepsie, revma, zkažený dech, ochraptělost, hluchota, a&nbsp;dokonce těhotenství, takže Franziska posléze uznala, že přese všechny drobné nedostatky je její služka náramně zdravá.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Anneliese si pravidelně kupovala sešitové romány, které vycházely na pokračování a&nbsp;prodávaly se v&nbsp;trafikách.</p>

      <p class="T2">Jejich cena se na počátku dvacátých let pohybovala od dvou do několika desítek milionů marek, což v&nbsp;přepočtu na tehdejší Klářinu měnu byla dvě citrónová lízátka nebo balíček lékořicových bonbónů nebo pouťové štěstíčko s&nbsp;překvapením nebo nafukovací balónek a&nbsp;píšťalka z&nbsp;tvrdého papíru.</p>

      <p class="T2">Do Anneliesina pokoje chodívala Klára před spaním. Služebná už byla oblečená v&nbsp;noční košili a&nbsp;zabalená až po krk v&nbsp;peřině. Vlasy měla natočené na bílé papírky, lampu na nočním stolku rozsvícenou a&nbsp;o&nbsp;břicho si opírala rozevřený sešit. Klára vklouzla do její postele a&nbsp;Anneliese začala číst, pomalu a&nbsp;procítěně. Ženy vystupující v&nbsp;jejích románech byly přecitlivělé a&nbsp;často omdlévaly. Klára si něco takového neuměla představit, ženy, které obklopovaly ji, měly vlastnosti, o&nbsp;nichž se v&nbsp;knihách nepsalo, byly činorodé, popudlivé a&nbsp;hádavé, neustále něco vylepšovaly a&nbsp;skákaly svým mužům do řeči.</p>

      <p class="T2">Když jednou Anneliese četla o&nbsp;hrdince unavené životem, Klára na ni zkoumavě pohlédla.</p>

      <p class="T2">„Takové ženy nejsou,“ řekla.</p>

      <p class="T2">Anneliese k&nbsp;ní otočila hlavu.</p>

      <p class="T2">„Já jsem taková byla,“ povzdechla si.</p>

      <p class="T2">Klára se jí zahleděla do tváře ztěžklé tučným podbradkem.</p>

      <p class="T2">„Ano, i&nbsp;já jsem taková byla,“ opakovala pohnutě Anneliese. „Ale život mě obrousil.“</p>

      <p class="T2">Odložila knihu.</p>

      <p class="T2">„Kde já jsem mohla být,“ zasnila se.</p>

      <p class="T2">„Kde?“ zajímalo Kláru.</p>

      <p class="T2">„No… nevím. Ale někde jinde,“ odpověděla Anneliese. „Vždycky jsem měla za ušima. Jenže s&nbsp;tímhle,“ dotkla se prsty mateřského znaménka na tváři, „jsem nemohla dělat nic jinýho než služku.“</p>

      <p class="T2">„Aha,“ řekla Klára.</p>

      <p class="T2">„Víš, co dělají vídeňský služky, když už nemůžou dál?“ zeptala se Anneliese.</p>

      <p class="T2">„Ne.“</p>

      <p class="T2">„Nastrouhají si do mlíka sirky a&nbsp;vypijou to.“</p>

      <p class="T2">„Proč?“</p>

      <p class="T2">„Protože chtějí umřít.“</p>

      <p class="T2">Klára ji pozorovala vážným pohledem a&nbsp;to Anneliese lichotilo.</p>

      <p class="T2">„Kolikrát já už držela v&nbsp;jedný ruce krabičku se sirkama a&nbsp;v&nbsp;druhý mlíko,“ zalhala. „Ale pak jsem si řekla, že to musím ještě vydržet.“</p>

      <p class="T2">Klára mlčela. Anneliese jí vůbec nepřipomínala hrdinky ze sešitových románů. Se zpocenou šíjí se zvedala po jejím boku jako obryně, z&nbsp;ňader jí vycházela ostrá vůně jádrového mýdla.</p>

      <p class="T2">„Já totiž hledám svý místo,“ uzavřela významně Anneliese a&nbsp;Klára na ni zůstala užasle a&nbsp;beze slova civět.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Na vídeňské služky si Klára vzpomněla o&nbsp;dva roky později, kvůli cirkusu.</p>

      <p class="T2">Cirkus byl v&nbsp;Hinterbergenu již mnohokrát, ale ještě nikdy neměl tak velkolepou reklamu. Klára, která se právě vracela ze školy, strnula s&nbsp;rukou na klice a&nbsp;dychtivě sledovala průvod artistů a&nbsp;klaunů rozhazujících mezi kolemjdoucí pozvánky na představení a&nbsp;konfety. Když průvod zmizel na konci ulice, vběhla do domu a&nbsp;vrhla se kolem krku matce. Franziska, chystající se na schůzku mariánské družiny, ale její nadšení nesdílela a&nbsp;Klára se zaraženě dívala, jak si pomalu a&nbsp;s&nbsp;rozmyslem zapíná kabát.</p>

      <p class="T2">„Vím, že jsi rozumná holčička a&nbsp;pochopíš to,“ řekla jí matka na odchodu. „Cirkus není nic pěkného.“</p>

      <p class="T2">Klára si myslela pravý opak, zarputile však mlčela. Když Franziska odešla, dala se do pláče. Anneliese, která zaslechla jejich rozhovor, jí položila ruku na rameno.</p>

      <p class="T2">„Uvařím ti čokoládu,“ řekla a&nbsp;odvedla ji do kuchyně, kde kuchařka oplachovala nádobí a&nbsp;vrtěla hlavou.</p>

      <p class="T2">„Taková hloupost,“ divila se hlasitě. „Brečet kvůli cirkusu.“</p>

      <p class="T2">Anneliese Kláru objala.</p>

      <p class="T2">„Vy tomu nerozumíte, Elso,“ řekla. „Ale my víme, co je to bolest.“</p>

      <p class="T2">Kuchařka se zasmála.</p>

      <p class="T2">„Tak to jo,“ řekla a&nbsp;zamrkala na Kláru.</p>

      <p class="T2">Všechny tři se společně usadily ke stolu a&nbsp;Anneliese rozlévala z&nbsp;velké konvice čokoládu. Kuchařka si namazala krajíc chleba máslem. V&nbsp;teple, které z&nbsp;ní vyzařovalo, se Klára cítila bezpečně. Tiše, jako by si to jen zkoušela, zaúpěla.</p>

      <p class="T2">„Pojď sem,“ řekla kuchařka a&nbsp;přitiskla si ji na prsa.</p>

      <p class="T2">Voněla octem a&nbsp;práškem na nádobí.</p>

      <p class="T2">„Až vyrosteš, můžeš chodit do cirkusu každej den.“</p>

      <p class="T2">„Jenže já chci teď,“ vzlykla Klára a&nbsp;vymanila se z&nbsp;ženina objetí.</p>

      <p class="T2">Kuchařka pokrčila rameny.</p>

      <p class="T2">„To se nedá nic dělat,“ řekla a&nbsp;Klářin smutek se změnil ve vzdor.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">V&nbsp;noci se tajně vyplížila ze svého pokoje. Nevěděla, kolik je hodin, ale protože v&nbsp;otcově pracovně se nesvítilo, usoudila, že bude po půlnoci. Opatrně sešla po schodech do kuchyně a&nbsp;na stěně nahmatala vypínač. Ostré bílé světlo se odrazilo od naleštěných pánví, zavěšených nad sporákem.</p>

      <p class="T2">Spíž, ve které stála chladnička se zásobníkem naplněným ledem, byla zavřená na petlici. Klára opatrně vysunula háček z&nbsp;kovového očka, potom otevřela chladničku a&nbsp;do malého šálku si odlila mléko. S&nbsp;kapsou plnou zápalek nakonec vyslídila struhadlo a&nbsp;po špičkách se vrátila zpět do svého pokoje.</p>

      <p class="T1">Byla rozhodnutá umřít. Věděla, že umírají staří a&nbsp;nemocní lidé a&nbsp;někdy mladé hrdinky v&nbsp;Anneliesiných románech.</p>

      <p class="T2">A&nbsp;vídeňské služky, samozřejmě. Když jsou v&nbsp;koncích.</p>

      <p class="T2">Přestože nebyla vídeňská služka, Klára si v&nbsp;koncích připadala. Večer se postavila k&nbsp;oknu a&nbsp;shlížela do ulice. Lidé, kteří procházeli kolem, měli určitě namířeno k&nbsp;plátěnému stanu postavenému za městem. Kláře připadalo, že i&nbsp;přes sklo slyší hlasy plné nadšení a&nbsp;zvědavosti.</p>

      <p class="T2">Nemám proč žít, pomyslela si.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Kdyby se na okamžik zastavil čas, situace by vypadla následovně:</p>

      <p class="T2">Klára Kolmannová&nbsp;— věk dvanáct let a&nbsp;dva měsíce — stojí u&nbsp;okna a&nbsp;uvažuje o&nbsp;sebevraždě, protože jí rodiče nedovolili jít do cirkusu. Nakonec se rozhodne otrávit fosforem ze zápalek.</p>

      <p class="T2">Ve stejnou dobu přiváží Albert Högl, majitel velkého berlínského knihkupectví, do svého obchodu balíky s&nbsp;knihami, které byl vyzvednout v&nbsp;tiskárně na Annabergstrasse. Když mu do ruky padne dvoudílná kniha s&nbsp;názvem Mein Kampf, uloží ji až na konec police, protože je přesvědčený, že o&nbsp;ni nebude zájem.</p>

      <p class="T2">V&nbsp;ten samý okamžik se Franziska Kolmannová odpočívající před večeří přetočí na bok a&nbsp;ve spánku si vsune dlaně mezi stehna.</p>

      <p class="T2">Žádná ze služek dlících ve Vídni nemá na smrt ani pomyšlení.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Vrstva nastrouhaných barevných hlaviček se držela na hladině mléka jako škraloup. Klára dlouho míchala nápoj prstem a&nbsp;potom si odhodlaně přiložila šálek ke rtům. Napočítala do tří a&nbsp;napila se. Pak znovu. A&nbsp;ještě jednou. Když byl šálek prázdný, odložila jej na stůl, lehla si do postele, zavřela oči a&nbsp;čekala.</p>

      <p class="T1">Zvracet začala nad ránem. Seděla na posteli, ruce přitisknuté k&nbsp;břichu, a&nbsp;dávila tak hlučně, že během okamžiku do pokoje vtrhli rodiče a&nbsp;vyděšeně hleděli na spoušť, kterou způsobila.</p>

      <p class="T2">Když se zdálo, že se její rozbouřený žaludek uklidnil, vzala ji matka do koupelny, umyla ji a&nbsp;převlékla do čisté noční košile. Pak zavolala Anneliese, která vydrhla postel a&nbsp;přinesla nové ložní prádlo. Klára se zatím choulila ve velkém křesle a&nbsp;pozorovala struhadlo pokryté drobnou drtí ze zápalek, které zasunula pod matraci a&nbsp;které Anneliese nechápavě zvedla a&nbsp;odložila stranou.</p>

      <p class="T1">Odpoledne přišel lékař. Studenými prsty jí prohmatával břicho a&nbsp;kladl spoustu otázek. Po jeho odchodu se u&nbsp;jejího lůžka zastavila Anneliese. Přinesla vanilkový pudink s&nbsp;ovocem a&nbsp;spiklenecky zašeptala, že si v&nbsp;obchodě s&nbsp;tabákem na Bockenheimer Warte koupila nový román.</p>

      <p class="T2">Klára se obrátila čelem ke zdi a&nbsp;mávnutím ruky Anneliese odehnala. Od té doby se v&nbsp;jejím pokoji nezastavila a&nbsp;Anneliese tak trávila večery nad sešitovými romány sama.</p>
    </div>
  </div>
</body>
</html>
