<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-42.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-42.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-41">Skvrna</p>

      <p class="T1">Rozhodně neměla v&nbsp;úmyslu na to místo nastoupit.</p>

      <p class="T2">V&nbsp;druhém lednovém týdnu se vypravila na školský úřad, kde si od unavené úřednice za stolem zavaleným papíry nechala vysvětlit, že v&nbsp;Hinterbergenu a&nbsp;jeho okolí jsou všechna učitelská místa obsazena. Nedostatek učitelů byl pouze v&nbsp;Protektorátu a&nbsp;v&nbsp;nově přičleněných částech Říše, ale o&nbsp;takové místo Klára neměla zájem. Na kousek papíru napsala telefonní číslo do Altenhöfferallee a&nbsp;požádala úřednici, aby se ozvala, kdyby se objevilo něco vhodného; žena se zasmála a&nbsp;papírek hodila do odpadkového koše.</p>

      <p class="T2">„Musíte se chodit ptát,“ řekla.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Muniční továrna neměla svůj vlastní kryt a&nbsp;po zaznění cvičného poplachu museli její zaměstnanci běžet dvěma ulicemi až k&nbsp;budově bývalého lihovaru, ve které byly prozatímní kryty.</p>

      <p class="T2">„Jsou prozatímní už dva roky,“ ušklíbala se Irma Schmittová, s&nbsp;níž Klára sdílela pracovní stůl.</p>

      <p class="T2">Při cvičných náletech ke krytu obvykle mířily společně, Irma šla pomalu, krok za krokem, a&nbsp;Klára, která by nejraději utíkala, se jejímu pomalému tempu přizpůsobovala se zaťatými zuby. Irma pocházela z&nbsp;vesnice nedaleko Hinterbergenu, její rodiče měli malé hospodářství a&nbsp;to, že si dcera našla práci ve městě, považovali za úspěch. Irma pracovala v&nbsp;továrně už devět let, nosila mužské šaty a&nbsp;vlasy si splétala do dvou tlustých copů. Ve skříňce, kam si po příchodu do práce odkládaly oblečení, schovávala sklenici páchnoucí vazelíny, kterou si mazala ruce, a&nbsp;filmové časopisy.</p>

      <p class="T2">Hlavní budova továrny byla postavena v&nbsp;devatenáctém století a&nbsp;Klára se zpočátku utěšovala myšlenkou, že se v&nbsp;ní bude cítit dobře, protože ji znala z&nbsp;rodinných fotografií. S&nbsp;ostatními ženami pracovala v&nbsp;rozlehlé hale s&nbsp;okny zatemněnými voskovaným papírem. Každou půlminutu k&nbsp;ní doputovalo kovové očko, které provlékla tenkým drátkem a&nbsp;poslala dál. Do práce nastoupila na konci ledna a&nbsp;už v&nbsp;polovině února byla přesvědčená o&nbsp;tom, že v&nbsp;ní nevydrží. V&nbsp;březnu se uvolnilo místo učitelky společenských věd na chlapeckém gymnáziu a&nbsp;Klára o&nbsp;ně okamžitě zažádala. Karl Kolmann kdesi vyškrábl dvoje hedvábné punčochy, které s&nbsp;rozpačitým úsměvem nechala na stole úřednice, jež o&nbsp;obsazení místa rozhodovala.</p>

      <p class="T2">„To místo už je zadané,“ sdělila jí žena a&nbsp;Klára zrudla.</p>

      <p class="T2">Neměla zkušenosti s&nbsp;dáváním úplatků a&nbsp;zazlívala si, že se s&nbsp;punčochami vytasila dřív, než se úřednice na vytoužené místo zeptala. K&nbsp;tomu, aby si punčochy vzala zpět, neměla odvahu. Otočila se ke dveřím, a&nbsp;když za sebou zavírala, všimla si, že úřednice shrnuje punčochy do zásuvky psacího stolu.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Přestože Klára často uvažovala nad tím, kde všude by ji mohl zastihnout zvuk sirény ohlašující nálet, na záchody nikdy nepomyslela.</p>

      <p class="T2">Záchody přiléhající k&nbsp;tovární hale byly tmavé a&nbsp;vlhké, s&nbsp;malými zamřížovanými okénky a&nbsp;vodovodními kohoutky vyvedenými nad mělkým betonovým žlabem. Klára si právě ulevovala, když se ozvala siréna. Podle zvukového schématu poznala, že se nejedná o&nbsp;cvičný poplach, a&nbsp;vyděsila se. Rychle si natáhla kalhotky a&nbsp;v&nbsp;mysli jí vytanul plán ulic vedoucích k&nbsp;veřejnému krytu; dorazila k&nbsp;němu mezi prvními a&nbsp;udiveně zjistila, že Irma s&nbsp;filmovým měsíčníkem stočeným pod paží už před ním čeká.</p>

      <p class="T2">Za deset minut bylo po všem. Neslyšeli ani letadla, přelétající nad městem. Byl to první opravdový poplach, který zažili, a&nbsp;byl planý. Napjaté ovzduší v&nbsp;krytu se uvolnilo, ozval se smích a&nbsp;rozjařené, sebevědomé hlasy se dožadovaly čerstvého vzduchu. Kdosi otevřel dveře vedoucí na chodbu. V&nbsp;tu chvíli Klára zaregistrovala vlhkost, která jí prosakovala z&nbsp;kalhotek do bavlněné spodničky. Uvědomila si, že se nestačila utřít. Představila si, jak jde ulicí, s&nbsp;tmavou skvrnou na šatech, a&nbsp;po celém těle jí vyrazil pot.</p>

      <p class="T2">„Musím pryč,“ řekla Irmě, která seděla vedle ní.</p>

      <p class="T2">Ten den už se do továrny nevrátila. Doma ze sebe stáhla šaty, napustila si vanu a&nbsp;vydrhla se; nakonec do vody naházela špinavé oblečení a&nbsp;zabalila se do koupacího pláště. Zapálila si cigaretu a&nbsp;posadila se na okraj vany; cítila se tak ponížená, že se neodvažovala pohlédnout do zrcadla.</p>
    </div>
  </div>
</body>
</html>
