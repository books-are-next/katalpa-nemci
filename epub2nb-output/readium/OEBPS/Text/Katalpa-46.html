<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-46.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-46.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-45">Žert</p>

      <p class="T1">Když Klára dorazila do Tichého Brodu, byla už noc.</p>

      <p class="T2">Školní inspektor Malke jí přišel otevřít v&nbsp;pantoflích a&nbsp;županu. Nechal ji přespat na školském úřadě a&nbsp;druhý den ji odvezl do vesnice. Řídil pomalu a&nbsp;zkušeně a&nbsp;ve Rzech zastavil před nízkým domkem, zapálil si cigaretu a&nbsp;bavil se pohledem na psa, který se zuřivým štěkotem skákal na dveře vozu. Když se na zápraží domu objevila hubená žena v&nbsp;šátku, zamával na ni.</p>

      <p class="T2">„Lisa Gröschelová.“</p>

      <p class="T2">Malke naposledy zadýmal z&nbsp;cigarety, nedopalek vyhodil okénkem.</p>

      <p class="T2">„Její manžel je školní správce.“</p>

      <p class="T2">Škola byla velká budova s&nbsp;dvojitými okny, okapy měla zanesené sněhem a&nbsp;štuky na okenních římsách prýskaly. Správcova žena odemkla a&nbsp;vedla je po schodech nahoru. Prošli kolem tříd a&nbsp;kabinetů a&nbsp;potom vystoupali ještě výš. Nakonec se ocitli v&nbsp;úzké chodbě; kromě jediných dveří v&nbsp;ní byl už jen žebřík vedoucí k&nbsp;poklopu ve stropě.</p>

      <p class="T2">Klářin pokoj měl nízký zkosený strop a&nbsp;dřevěnou podlahu. Naproti dveřím stála kamna, uprostřed místnosti stůl a&nbsp;dvě židle. Postel přitažená ke stěně byla čistě povlečená.</p>

      <p class="T2">K&nbsp;pokoji přiléhala komora, do které správcová přichystala základní potraviny, mouku, hrách, brambory a&nbsp;zelí. Přestože obě místnosti, pokoj i&nbsp;komoru, pečlivě uklidila, nepodařilo se jí zbavit je nepříjemného pachu zatuchliny. Nelibě teď pozorovala učitelku, která s&nbsp;nakrčeným nosem rázovala pokojem. Měla pocit, že udělala všechno, co bylo v&nbsp;jejích silách, učitelka se s&nbsp;tím bude muset spokojit. Když se k&nbsp;ní Klára konečně obrátila, na tváři měla zaražený úsměv.</p>

      <p class="T2">„Vypadá to tu moc pěkně,“ řekla nepřesvědčivě.</p>

      <p class="T2">Malke odnesl její kufr k&nbsp;posteli a&nbsp;pak se rozloučili. O&nbsp;něco později Klára vyhlédla oknem a&nbsp;zjistila, že správcová se školním inspektorem stojí před vchodem a&nbsp;o&nbsp;něčem diskutují; Malke kouřil a&nbsp;Lisa Gröschelová se hlasitě smála a&nbsp;odstrkovala špičkou boty svého psa.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Večer se rozhodla jít ven a&nbsp;udiveně shledala, že je ve škole zamčená. Stále dokola brala za kliku, nohama se při tom opírala o&nbsp;zárubně a&nbsp;táhla. Nakonec se posadila na podlahu, zády se opřela o&nbsp;dveře a&nbsp;se zapálenou cigaretou v&nbsp;ruce uvažovala, jestli ji tu zavřeli nedopatřením nebo úmyslně.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Druhý den zpanikařila.</p>

      <p class="T2">Ráno se vydala do přízemí a&nbsp;několik dlouhých minut marně lomcovala klikou. Potom začala do dveří kopat a&nbsp;se zadostiučiněním sledovala, jak se z&nbsp;nich loupe barva. Nakonec vběhla do prázdné třídy, rozrazila okno a&nbsp;nadechla se k&nbsp;výkřiku. Muž v&nbsp;dlouhém kabátu, který kráčel podél školní budovy, se překvapeně ohlédl. Rozpačitě se usmála a&nbsp;tiše okno zavřela, pak se vrátila do pokoje a&nbsp;ohřála si kávu, která jí zbyla od snídaně.</p>

      <p class="T2">V&nbsp;poledne zaslechla kroky a&nbsp;na dveře pokoje někdo zaklepal.</p>

      <p class="T2">Správcová s&nbsp;talířem zakrytým utěrkou.</p>

      <p class="T2">„Na uvítanou,“ řekla a&nbsp;položila talíř na stůl.</p>

      <p class="T2">Všimla si Klářina zaraženého výrazu</p>

      <p class="T2">„Stalo se něco?“</p>

      <p class="T2">Klára zavrtěla hlavou. Zatímco jedla, správcová procházela pokojem a&nbsp;se zájmem si prohlížela její věci. Když se obrátila k&nbsp;odchodu, Klára ji uchopila za loket.</p>

      <p class="T2">„Proč jsem byla zamčená?“</p>

      <p class="T2">Správcová se zamračila.</p>

      <p class="T2">„Zamčená?“ opakovala udiveně.</p>

      <p class="T2">„Několikrát jsem se pokoušela dostat ven, ale dveře byly zamčené.“</p>

      <p class="T2">Správcova žena vrtěla hlavou, ale Klára trvala na svém.</p>

      <p class="T2">„Nechápu to,“ řekla.</p>

      <p class="T2">„Ani já ne,“ odpověděla správcová. „Když jsem přišla, rozhodně zamčeno nebylo.“</p>

      <p class="T2">Pátravě si Kláru, která rozčileně lovila cigaretu, prohlížela.</p>

      <p class="T2">„Tady se nesmí kouřit.“</p>

      <p class="T2">„Opravdu?“</p>

      <p class="T2">„Inspektor Malke vydal jasné nařízení.“</p>

      <p class="T2">„Ať mi to řekne sám.“</p>

      <p class="T2">Nebyl to dobrý začátek, Klára to věděla, už když si zapalovala cigaretu a&nbsp;sledovala, jak za sebou správcová s&nbsp;prásknutím zavírá.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">„Je to blázen,“ řekla Lisa Gröschelová svému muži. „Chtěla mě přesvědčit, že jsem ji ve škole zamkla.“</p>

      <p class="T2">„A&nbsp;nezamkla?“</p>

      <p class="T2">Správce, urostlý muž s&nbsp;vystouplou čelistí a&nbsp;silnýma rukama, zvědavě sledoval manželku, která si zlostně odvazovala šátek a&nbsp;rozepínala kabát.</p>

      <p class="T2">„Ovšemže ne,“ odsekla mu a&nbsp;zamířila ke kamnům.</p>

      <p class="T2">„Možná sis to ani neuvědomila,“ nadhodil opatrně.</p>

      <p class="T2">„Možná,“ utrousila Lisa.</p>

      <p class="T2">Vybavila si, jak pomalu otáčí klíčem v&nbsp;zámku, a&nbsp;pak vzhlíží k&nbsp;oknům v&nbsp;průčelí školy.</p>

      <p class="T2">„Tak jsem ji zamkla. No a&nbsp;co?“</p>

      <p class="T2">Obrátila se k&nbsp;muži, který na obranu zvedl ruce.</p>

      <p class="T2">„Vyděsilo ji to,“ dodala zamyšleně.</p>

      <p class="T2">„Vyděsilo?“</p>

      <p class="T2">„Říkám ti, že je blázen,“ odpověděla netrpělivě. „A&nbsp;navíc kouří. Je stejná jako Fuchs.“</p>

      <p class="T2">Když večer uložili děti a&nbsp;sami ulehli, správce chvíli mlčel. Nakonec neodolal.</p>

      <p class="T2">„Zamkla jsi ji schválně, viď?“</p>

      <p class="T2">Žena po jeho boku vyprskla. Přidal se k&nbsp;jejímu smíchu a&nbsp;připadalo mu, že k&nbsp;sobě po dlouhé době mají blízko.</p>
    </div>
  </div>
</body>
</html>
