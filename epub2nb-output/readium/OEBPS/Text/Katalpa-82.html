<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-82.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-82.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-81">Zjištění</p>

      <p class="T1">Divokého králíka zastřelil Leon Fischer, majitel jediného hotelu v&nbsp;Tichém Brodě.</p>

      <p class="T2">Když ho přinesl Weissmannovi, byl králík ještě teplý. Pravou část křehké lebky měl zdeformovanou, protože jí prošly broky, ale jinak byl v&nbsp;pořádku; oko, které zůstalo nepoškozené, se vlhce lesklo a&nbsp;z&nbsp;bledého čumáku vytékal pramínek krve.</p>

      <p class="T2">„Půjde vycpat?“ zeptal se Fischer.</p>

      <p class="T2">Ras opatrně prohmatal zvířecí hlavu.</p>

      <p class="T2">„Tu rozbitou část můžu udělat z&nbsp;hlíny,“ řekl.</p>

      <p class="T2">„A&nbsp;cena?“ zajímalo Fischera.</p>

      <p class="T2">Když mu ji Weissmann sdělil, Fischer poplácal mrtvé zvíře po boku a&nbsp;sáhl do náprsní kapsy.</p>

      <p class="T2">„Platí se až pak,“ zarazil ho Weissmann.</p>

      <p class="T2">„Tím líp.“</p>

      <p class="T2">Fischer zamířil ke dveřím a&nbsp;ras si znovu prohlédl zvíře. Natáhl mu běhy a&nbsp;prozkoumal břicho a&nbsp;řitní otvor.</p>

      <p class="T2">„Je to ramlice,“ řekl.</p>

      <p class="T2">Fischer se zarazil.</p>

      <p class="T2">„Cože?“</p>

      <p class="T2">„Není to králík,“ zopakoval Weissmann a&nbsp;prohlédl si úzký vstup do vagíny lemovaný zaschlou krví.</p>

      <p class="T2">„To vadí?“</p>

      <p class="T2">Fischerovo zděšení Weissmanna pobavilo.</p>

      <p class="T2">„Ne,“ řekl. „Jen jsem chtěl, abyste to věděl.“</p>

      <p class="T1">Do práce se pustil hned po Fischerově odchodu. Krátkým řezem otevřel břišní dutinu a&nbsp;vyňal žaludek, střeva, drobný žlučník a&nbsp;játra. Potom řez rozšířil, mezi vlákny zakrvavělé tkáně spatřil oblouk plic a&nbsp;dělohu. Udivilo ho, jak je zduřelá, a&nbsp;vyjmul ji společně s&nbsp;vaječníky a&nbsp;vejcovodem; zavadil přitom o&nbsp;močový měchýř a&nbsp;mezi kapky krve vyprýštil pramínek žluté tekutiny.</p>

      <p class="T2">S&nbsp;vlhkou dělohou v&nbsp;dlaních se Weissmann postavil k&nbsp;oknu. Zvolna ji prohmatával. Byla velká jako slepičí vejce a&nbsp;obložená jemnou, tuhou tkání, v&nbsp;místě krčku se zužovala a&nbsp;mírně krvácela. Záhy si byl jist, že králičí samice byla březí; to, co potěžkával v&nbsp;rukou, byl váček naplněný mláďaty.</p>

      <p class="T2">Musel se posadit, něco takového se mu ještě nestalo. Pocítil úzkost, a&nbsp;zároveň zvědavost; dojalo ho, že místo, kde vzniká nový život, se proměnilo v&nbsp;rakev. Zíral na dělohu vyboulenou titěrnými zárodky, a&nbsp;náhle si vzpomněl na Kláru; pokaždé nebyli opatrní, a&nbsp;ona přesto neotěhotněla.</p>

      <p class="T2">Pravděpodobně byla neplodná.</p>

      <p class="T2">Ideální milenka, ale jako případná matka bezcenná.</p>

      <p class="T2">Všiml si, že v&nbsp;zamyšlení nehtem poškodil jednu ze stěn dělohy. Stiskl ji a&nbsp;z&nbsp;krčku se vyvalila tmavá krev a&nbsp;plodová voda páchnoucí trávou. Natáhl se pro nůž, ale pak si to rozmyslel, měl dostatečně dlouhé a&nbsp;ostré nehty. Pozorně orgán cupoval, loupal jej plátek po plátku, užaslý nad tím, jak pružná a&nbsp;houževnatá je jeho tkáň. Neustal, dokud mu na dlani neleželo sedm nepatrných plůdků, průsvitných a&nbsp;lysých, s&nbsp;vypouklýma očima a&nbsp;směšně malými kořeny budoucích slechů. Králíčci byli menší než článek jeho prstu a&nbsp;nepříjemně zaváněli; když nad ně sklonil hlavu, viděl, že v&nbsp;drobných tlamičkách mají základy ostrých zoubků, zahnědlé a&nbsp;obalené hlenem.</p>

      <p class="T2">Vzlykl, a&nbsp;vzápětí se vyděšeně rozhlédl, zvuk se z&nbsp;něj vydral proti jeho vůli. Ruka, ve které třímal vyvrženou dělohu, mu ztěžkla. Připadal si provinile; přivedl na svět to, co mělo zůstat skryto.</p>

      <p class="T2">Otřel si čelo a&nbsp;podíval se na stůl, kde leželo otevřené zvíře.</p>

      <p class="T2">Potom vyšel ven, do zahrady. Patou vyhloubil u&nbsp;kmene jabloně mělkou díru a&nbsp;rozervanou dělohu s&nbsp;obnaženými zárodky do ní pohřbil. Nakonec se opřel se o&nbsp;kmen a&nbsp;pohlédl vzhůru, strom, který neprořezával, nesl strupaté plody a&nbsp;větve měl pokryté lišejníkem; Weissmann si pomyslel, že o&nbsp;něj pečoval špatně a&nbsp;že už nikdy nebude mít příležitost to změnit.</p>
    </div>
  </div>
</body>
</html>
