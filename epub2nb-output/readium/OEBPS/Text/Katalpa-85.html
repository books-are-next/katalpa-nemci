<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-85.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-85.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-84">Rozhlas</p>

      <p class="T1">V&nbsp;Rzech byla celkem tři rádia; jedno z&nbsp;nich vlastnil Fuchs.</p>

      <p class="T2">Koupil si je před lety kvůli koncertům vážné hudby a&nbsp;to, že by si mohl naladit zahraniční zpravodajství, ho poprvé napadlo ve chvíli, kdy na přístroj připevňoval cedulku, která poslech zahraničního vysílání zapovídala. Fuchs zasmušile civěl na písmena stroze vystupující z&nbsp;bílé plochy papíru a&nbsp;pak nerozhodně zvedl ruku. Na poslední chvíli si to rozmyslel a&nbsp;počkal do večera, potom zatemnil okna a&nbsp;s&nbsp;mrazením v&nbsp;zádech se posadil k&nbsp;přijímači. Pomalu otáčel knoflíkem, dokud se mu nepodařilo zachytit vysílání v&nbsp;angličtině. Hráli jazz a&nbsp;on několik minut uhranutě naslouchal; sotva však hudbu přerušil nepříjemný šum, přikrčil se a&nbsp;přesvědčen o&nbsp;tom, že byl dopaden, rychle rádio umlčel.</p>

      <p class="T2">Od té doby se pokoušel naladit cizí vysílání ještě několikrát. Kromě přenosů v&nbsp;angličtině, kterým nerozuměl, zachytil také vysílání v&nbsp;polštině, maďarštině a&nbsp;slovenštině. Brzy si uvědomil, že jediným jazykem, který přináší důležité zprávy, je právě angličtina, slovenské a&nbsp;polské vysílání pouze opakovalo údaje z&nbsp;německých novin.</p>

      <p class="T2">Když ho Klára požádala, zda by si u&nbsp;něj mohla poslechnout rozhlas, bylo mu jasné, oč jde. Odvrátil se, aby mu neviděla do obličeje, a&nbsp;uvažoval. Zastihla ho nepřipraveného, měl chuť ji odmítnout, ale zároveň si připustil, že také jeho představa zahraničního vysílání láká.</p>

      <p class="T2">Večer ji proto odvedl do kuchyně, překontroloval zatemněná okna a&nbsp;váhavě se dotkl stupnice na přední straně rádia. Když otočil knoflíkem, kuchyni zaplnil hlasitý praskot a&nbsp;šero vznášející se nad stolem prořízlo zelené světlo. Fuchs zadoufal, že by přístroj mohl mít poruchu, úzká stříbrná ručička však zvolna a&nbsp;sebejistě klouzala půlkruhem označeným jmény různých měst; slyšeli angličtinu, němčinu a&nbsp;polštinu. Potom, ke svému překvapení, Fuchs zaslechl jazyk, kterému rozuměl. Ztuhl a&nbsp;přitiskl ucho k&nbsp;přijímači, jehož hlasitost stáhl na nejmenší možnou úroveň. Klára poodstoupila a&nbsp;prohlížela si Fuchsovu napjatou tvář. Nakonec ho zatahala za loket.</p>

      <p class="T2">„Co slyšíte?“</p>

      <p class="T2">Otevřel oči a&nbsp;narovnal se.</p>

      <p class="T2">„Nejsem si jistý,“ odpověděl. „Myslím, že je to ruština.“</p>

      <p class="T2">„Rozumíte jim?“</p>

      <p class="T2">Znovu se přitiskl k&nbsp;aparátu, udivený tím, jak moc se ruský jazyk podobá češtině, kterou slýchával od dětství.</p>

      <p class="T2">„Trochu.“</p>

      <p class="T2">Porozuměl jen několika slovům, protože vysílání bylo protkáno pískáním a&nbsp;útržky dalších cizojazyčných zpráv. Poslouchal necelou půlhodinu, potom přijímač vypnul.</p>

      <p class="T2">„Moc jsem tomu nerozuměl,“ řekl. „Ale zdá se mi, že neříkali nic, co bychom nevěděli.“</p>

      <p class="T2">Prstem hladila hrany kuchyňského stolu.</p>

      <p class="T2">„Zkusíte to zítra?“</p>

      <p class="T2">Neodpověděl.</p>

      <p class="T1">Druhý den se u&nbsp;něj zastavila ještě před západem slunce. Bylo mu to nepříjemné; ačkoliv měl skutečně v&nbsp;úmyslu poslouchat rádio, chtěl při tom být sám. Klára si přitáhla židli k&nbsp;přístroji, ruce zabořila do kapes a&nbsp;upřela na něj oči. Odevzdaně došel k&nbsp;rádiu, a&nbsp;když ho zapnul, zelené světlo se mu zarylo do mysli jako špičatý trn.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Začali se scházet každý týden a&nbsp;díky tomu, že Fuchs větší části ruského zpravodajství nerozuměl, byla jejich hrůza dávkována postupně. O&nbsp;každé informaci přemýšleli, hlasitě se o&nbsp;ni přeli a&nbsp;zdráhali se jí uvěřit.</p>

      <p class="T2">„Kdyby byla pravda jen polovina z&nbsp;toho, co říkáte,“ poznamenala jednou Klára, „dávno bychom válku prohráli.“</p>

      <p class="T2">Přesto se po návratu do školy sklonila nad mapou a&nbsp;vyhledala si místa, ze kterých se údajně stáhla německá armáda. Fuchs tvrdil, že Siegfriedova linie byla prolomena, a&nbsp;ona mu oponovala, protože dosud měla v&nbsp;paměti novinové články, které ji popisovaly jako nedobytnou. Prsty přejížděla navlhlý list s&nbsp;mapou západní Evropy, dívala se na vybledlé barvy vlastní země, rozpité čáry řek v&nbsp;zeleni úrodné půdy a&nbsp;světle hnědou ornici v&nbsp;okolí velkých průmyslových měst. Hlavu měla k&nbsp;prasknutí nacpanou myšlenkami, mezi nimiž posléze zvítězila jediná — co se stane, jestli Německo válku prohraje?</p>

      <p class="T2">Vzpomněla si na dopisy, které posílala do Berlína; zatímco Fuchs se k&nbsp;nim bez obav přiznával, ona je tajila a&nbsp;nikdy nenašla odvahu se ho zeptat, zda si údaje, které v&nbsp;nich zmiňuje, vymýšlí. Neměla ponětí, kdo všechno o&nbsp;její korespondenci s&nbsp;ministerstvem ví, ale pokud Německo prohraje válku, nepochybně se dřív nebo později objeví někdo, kdo na to upozorní. Znovu se obnaží trhlina oddělující říšské Němce od Němců sudetských a&nbsp;ona se bude nacházet na špatné straně, se svými říšskými dokumenty a&nbsp;s&nbsp;dopisy, v&nbsp;nichž donášela na učitele, kteří podle nevysloveného zákona stáli o&nbsp;stupínek níž než ona.</p>

      <p class="T2">Uvědomila si, že se jí chvějí ruce, otřela je o&nbsp;břicho a&nbsp;posadila se. Napadlo ji, že by mohla odjet. Zmizet. Nadechla se a&nbsp;znovu vstala, z&nbsp;kapsy kabátu vylovila cigarety.</p>

      <p class="T2">Utéct.</p>

      <p class="T2">Nechat tu všechno, čím se až dosud zabývala, děti, knihy, vztah s&nbsp;Weissmannem, Fuchse.</p>

      <p class="T2">Melmana pojídajícího v&nbsp;zámku sladkosti, dopisy, které nikdo nečetl, potravu pro úředníky, kteří by nedokázali její vesnici ani najít na mapě.</p>

      <p class="T2">Její vesnici?</p>

      <p class="T2">Zapálila si a&nbsp;vyklonila se z&nbsp;okna. Kdosi ji pozdravil, poznala Oskara Pauluse a&nbsp;zamávala mu.</p>

      <p class="T2">Jak dlouho už německá armáda ustupuje?</p>

      <p class="T2">Jak to, že nepomohly vlněné ponožky pletené na setkáních Frauenschaftu?</p>

      <p class="T2">Zavřela okno.</p>

      <p class="T2">Neuměla si představit, že by odešla. Už příliš dlouho byla součástí krajiny, hor, strusky z&nbsp;pecí vyvážené do lesů, bílého vyklenutí nebe, úzkých pěšin protkávajících les.</p>

      <p class="T2">Zničila si tu plíce, v&nbsp;Hinterbergenu nikdy tolik nekouřila. Měla by teď opustit všechny nedopalky, které špičkou boty zahrnula jehličím, zapíchla do květináčů na školní chodbě nebo odhodila do potoka?</p>

      <p class="T2">Nikdy.</p>

      <p class="T2">Zůstane věrná tabáku.</p>

      <p class="T2">Meine Ehre heisst Treue.</p>
    </div>
  </div>
</body>
</html>
