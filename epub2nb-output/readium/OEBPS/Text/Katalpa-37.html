<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-37.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-37.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-36">Zbabělost</p>

      <p class="T1">O&nbsp;tom, že mu Karl Kolmann vystaví doklad o&nbsp;nepostradatelnosti, Horst nepochyboval.</p>

      <p class="T2">Přesto, když ho o&nbsp;to žádal, byl zrudlý rozpaky.</p>

      <p class="T2">„Udělal bych to, i&nbsp;kdyby ses na mě neobrátil,“ řekl Karl Kolmann. „Za dva měsíce se budeš ženit.“</p>

      <p class="T1">Úřad, kam Horst potvrzení nesl, byl nedaleko jeho a&nbsp;Klářina nového bytu. Když předložil doklad tajemníkovi odvodní komise, muž si u&nbsp;jeho jména udělal poznámku. Horstovi připadalo, že se přitom ušklíbl. Dotklo se ho to. Odpoledne zamířil k&nbsp;nádraží a&nbsp;nechal se odvézt jednu stanici ke Klářinu lyceu. Když po skončení vyučování vyšla z&nbsp;budovy, překvapilo ji, že ho tu vidí, a&nbsp;na tváři se jí objevil úsměv.</p>

      <p class="T2">„Mám tady kolo,“ řekla.</p>

      <p class="T2">Sledoval, jak odemyká řetěz zajišťující bicykl ve stojanu a&nbsp;vkládá ho do tašky přes rameno. Vzal kolo za řidítka a&nbsp;Klára s&nbsp;ním srovnala krok. Poznala, že ho něco trápí, ale nevyptávala se. Šli podél kolejí, stezkou vyšlapanou v&nbsp;kvetoucím heřmánku.</p>

      <p class="T2">„Byla bys radši, kdybych se nechal odvést?“ zeptal se Horst náhle.</p>

      <p class="T2">Zastavila se a&nbsp;polekaně ho vzala za ruku.</p>

      <p class="T2">„Jak tě to může napadnout?“</p>

      <p class="T2">Pokrčil rameny.</p>

      <p class="T2">„Nevím, jestli je správné, abych zůstal doma,“ řekl. „Teď když nejspíš bude válka.“</p>

      <p class="T2">Objala ho a&nbsp;položila mu hlavu na rameno.</p>

      <p class="T2">„Válka,“ řekla, „se nás netýká.“</p>
    </div>
  </div>
</body>
</html>
