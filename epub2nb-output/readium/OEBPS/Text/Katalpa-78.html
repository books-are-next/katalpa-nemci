<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-78.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-78.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-77">Zvědavost</p>

      <p class="T1">„Anna Gerlingová.“</p>

      <p class="T2">Vyslovila to jméno bezděčně, když se jednou s&nbsp;Weissmannem procházela v&nbsp;lese.</p>

      <p class="T2">Zastavil se.</p>

      <p class="T2">„Znal jsi ji?“</p>

      <p class="T2">„Ano.“</p>

      <p class="T2">Stáli na úzké pěšině, mezi vysokými borovicemi s&nbsp;načervenalými kmeny.</p>

      <p class="T2">„Jaká byla?“ zeptala se.</p>

      <p class="T2">Pokrčil rameny.</p>

      <p class="T2">„Spal jsi s&nbsp;ní?“</p>

      <p class="T2">Pohlédl na ni.</p>

      <p class="T2">„Záleží na tom?“</p>

      <p class="T2">Zamyslela se.</p>

      <p class="T2">„Ne,“ řekla pomalu. „Ale chtěla bych to vědět.“</p>

      <p class="T2">Mlčel.</p>

      <p class="T2">Ucítila bodnutí žárlivosti. Přistoupila k&nbsp;němu.</p>

      <p class="T2">„Myslíš na ni často?“</p>

      <p class="T2">„Ne,“ odpověděl.</p>

      <p class="T2">Pak ji položil na zem, tváří do mechu. Ústa jí naplnila vlhkost lesa. Slyšela, jak si Weissmann rozepíná kalhoty, potom jí vyhrnul sukni. Když skončil, zhroutil se na ni a&nbsp;bradu jí zabořil do šíje.</p>

      <p class="T2">„Víckrát se mě na ni neptej,“ řekl.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">„Zmizela?“ opakoval zaraženě Melman, když se mu Klára svěřila s&nbsp;příběhem své předchůdkyně. „Lidé jen tak nemizí.“</p>

      <p class="T2">„Prý se s&nbsp;někým neshodla.“</p>

      <p class="T2">„S&nbsp;Malkem?“</p>

      <p class="T2">„S&nbsp;Malkem nebo s&nbsp;Fuchsem. Nevím. Možná s&nbsp;někým úplně jiným.“</p>

      <p class="T2">Seděla v&nbsp;knihovně a&nbsp;sledovala, jak Melman pinzetou odděluje stránky zplesnivělé knihy. Zachytil její pohled.</p>

      <p class="T2">„Pěkný román,“ zaťukal na knihu. „Poněkud nemravný, ale&nbsp;—“</p>

      <p class="T2">Neměla náladu na žertování. Pochopil to a&nbsp;posadil se vedle ní.</p>

      <p class="T2">„Chcete zjistit, co se s&nbsp;ní stalo?“</p>

      <p class="T2">Špičkou pinzety si začal čistit nehty. Zamáčkla cigaretu.</p>

      <p class="T2">„Vlastně by mi stačilo,“ řekla, „kdybych zjistila, že se jí nestalo nic zlého.“</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">„Proč vás to zajímá?“ zeptal se Gerhard Paetzke.</p>

      <p class="T2">Místo školního inspektora zastával teprve několik měsíců. Byl pečlivý a&nbsp;sebejistý; jednou za měsíc se vydával do škol a&nbsp;přivážel s&nbsp;sebou oběžník, v&nbsp;němž se vyjadřoval ke všemu, co považoval za důležité. Vyžadoval, aby mu své pracovní výkazy doručovali učitelé osobně, a&nbsp;Klára se v&nbsp;cestách na inspektorát střídala s&nbsp;Fuchsem. Obvykle Paetzkemu předala svou i&nbsp;Fuchsovu zprávu a&nbsp;spěchala na vlak.</p>

      <p class="T2">Tentokrát se však zdržela déle. Seděla na židli, kterou jí Paetzke nabídl, a&nbsp;když se ho ptala na Annu Gerlingovou, pevně v&nbsp;rukou svírala kabelku.</p>

      <p class="T2">Školní inspektor si ji zvědavě prohlížel. Měl úzký nos s&nbsp;širokým chřípím a&nbsp;ostrou bradu. Byl stejně vysoký jako ona a&nbsp;jen o&nbsp;několik let starší. Psal levou rukou; buď byl přirozený levák, nebo byl nucen si tuto dovednost osvojit; prsty na pravé ruce měl zdeformované a&nbsp;malíček mu chyběl.</p>

      <p class="T2">„Vím o&nbsp;tom totéž co vy,“ řekl. „Stalo se to před třemi lety.“</p>

      <p class="T2">Chvíli se netrpělivě probíral skříní s&nbsp;řadou zásuvek. Pak vytáhl několik hustě popsaných listů; na jednom z&nbsp;nich Klára zahlédla Malkeho podpis.</p>

      <p class="T2">„Dvacátého pátého října se učitelka Anna Gerlingová nedostavila na výuku. Svou nepřítomnost neomluvila, a&nbsp;když o&nbsp;sobě ani po několika dnech nepodala žádnou zprávu, byla uvědoměna policie, která zjistila, že slečna Gerlingová opustila svůj byt ve Rzech a&nbsp;pravděpodobně odjela z&nbsp;města. Místo jejího následného pobytu se nepodařilo zjistit.“</p>

      <p class="T2">Paetzke dočetl, vložil papíry do desek a&nbsp;zavřel registrační skříň. Pak se usadil k&nbsp;psacímu stolu.</p>

      <p class="T2">„To je všechno,“ řekl. „Od října roku 1941 je Anna Gerlingová nezvěstná.“</p>

      <p class="T2">Levačkou si jemně masíroval prsty znetvořené ruky.</p>

      <p class="T2">„Myslíte, že je mrtvá?“ zeptala se Klára.</p>

      <p class="T2">Pokrčil rameny. Neznámá učitelka ho nezajímala.</p>

      <p class="T2">„Inspektor Malke říkal, že si s&nbsp;sebou odnesla šaty,“ pokračovala Klára. „Není to zvláštní?“</p>

      <p class="T2">„Snad,“ připustil Paetzke. „Ale rozhodně to není vaše starost.“</p>

      <p class="T2">Zčervenala. Nemohla odtrhnout oči od jeho pravé ruky. Všiml si toho.</p>

      <p class="T2">„Obrna,“ řekl. „Měl jsem štěstí, někteří z&nbsp;toho vyšli hůř.“</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">„Jak vypadala?“</p>

      <p class="T2">Fuchs, kterého zastihla na zápraží, se zamyslel. Ve špinavých kalhotách klečel na dlaždicích a&nbsp;trhal plevel rašící ve spárách.</p>

      <p class="T2">„Byla malá,“ řekl nakonec.</p>

      <p class="T2">Vstal a&nbsp;ukázal si na prsa.</p>

      <p class="T2">„Sahala mi tak sem.“</p>

      <p class="T2">„A&nbsp;dál?“</p>

      <p class="T2">„Dál?“</p>

      <p class="T2">Nemohla uvěřit tomu, že si zapamatoval jen její výšku.</p>

      <p class="T2">„Co říkala? Jak se chovala?“</p>

      <p class="T2">Zavrtěl hlavou.</p>

      <p class="T2">„Nebyla ničím zajímavá.“</p>

      <p class="T2">„Říkal jste, že čekala dítě.“</p>

      <p class="T2">Zasmál se a&nbsp;špičkou boty rozhrnul hromádku plevele.</p>

      <p class="T2">„Ano,“ odpověděl. „Nijak se s&nbsp;tím netajila.“</p>

      <p class="T2">„Svěřila se také s&nbsp;tím, kdo je otec?“</p>

      <p class="T2">Vzhlédl, ústa zkřivená a&nbsp;oči přimhouřené.</p>

      <p class="T2">„Ne,“ řekl. „Ale není těžké to uhodnout.“</p>

      <p class="T2">„Vy?“</p>

      <p class="T2">Mlaskl jazykem.</p>

      <p class="T2">„Weissmann?“</p>

      <p class="T2">Zašklebil se.</p>

      <p class="T2">„Kdo ví.“</p>

      <p class="T2">Znovu se sklonil nad zápražím.</p>

      <p class="T2">„Být vámi, dával bych si na něj pozor.“</p>

      <p class="T2">Měla chuť mu zostra odpovědět, ale nakonec se ovládla.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Klára se Weissmanna zeptala krátce poté, co z&nbsp;ní vyklouzl.</p>

      <p class="T2">Položila dlaň na jeho prsa, aby mu zabránila v&nbsp;rychlém pohybu, a&nbsp;nosem se zavrtala do důlku pod jeho bradou.</p>

      <p class="T2">„Slyšela jsem, že s&nbsp;tebou čekala dítě,“ řekla.</p>

      <p class="T2">Měl horkou, zpocenou kůži, a&nbsp;okamžitě věděl, o&nbsp;kom mluví.</p>

      <p class="T2">„Je to pravda?“</p>

      <p class="T2">Ruka, kterou spočinula na Weissmannově hrudi, se zvedla společně s&nbsp;jeho hlubokým nádechem.</p>

      <p class="T2">„Ano,“ řekl.</p>

      <p class="T2">„Opustila tě?“</p>

      <p class="T2">Otočil se na bok a&nbsp;dotkl se jejího ňadra.</p>

      <p class="T2">„Jednoho dne prostě zmizela,“ řekl. „Nevím, kam odešla.“</p>

      <p class="T2">„Zabil jsi ji?“</p>

      <p class="T2">Neodpověděl a&nbsp;ona si netroufla svou otázku zopakovat. Místo toho zavřela oči a&nbsp;nechala se od něj laskat. Když pak náhle ustal v&nbsp;pohybu, vzhlédla a&nbsp;zjistila, že na ni upřeně hledí; ve tváři měl mrzutý výraz.</p>
    </div>
  </div>
</body>
</html>
