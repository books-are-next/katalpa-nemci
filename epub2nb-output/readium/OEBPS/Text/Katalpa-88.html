<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-88.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-88.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-87">Rána</p>

      <p class="T1">Symbolem konce se pro ni stal odřený kufr z&nbsp;hověziny.</p>

      <p class="T2">Zahlédla ho na stole ve Weissmannově kuchyni a&nbsp;chvíli na něj nechápavě zírala, než si uvědomila, co to znamená.</p>

      <p class="T2">„Odcházíš,“ řekla užasle.</p>

      <p class="T2">Ani nezvedl hlavu, pečlivě skládal teplé šaty a&nbsp;cpal je do rozšklebené tlamy kufru. Její slova mezi nimi zůstala viset, nebyla si jistá, zda ji slyšel.</p>

      <p class="T2">Přistoupila k&nbsp;němu a&nbsp;dotkla se jeho paže, Weissmann mrzutě vzhlédl a&nbsp;odsunul její ruku.</p>

      <p class="T2">„Brzy tu nebude bezpečno,“ řekl. „A&nbsp;já se musím postarat o&nbsp;Hannu.“</p>

      <p class="T2">„Kam půjdete?“</p>

      <p class="T2">Mlčel. Pochopila, že jí to nechce říct. Rozechvěla se, spíše vztekem než smutkem, a&nbsp;vzpomněla si na jeho ženu.</p>

      <p class="T2">„A&nbsp;tví synové?“</p>

      <p class="T2">„Zůstávají,“ odpověděl.</p>

      <p class="T2">„Takže utíkáš jenom ty.“</p>

      <p class="T2">Škubl rameny, neměl v&nbsp;úmyslu se s&nbsp;ní přít. Zmocnila se jí nevolnost; stále ještě se zdráhala uvěřit tomu, že Weissmann odchází.</p>

      <p class="T2">„Co bude se mnou?“ zeptala se tiše. „Necháš mě tu?“</p>

      <p class="T2">Sklonil se nad kufrem a&nbsp;začal ho zavírat, víko nedoléhalo, musel ho převázat řemenem.</p>

      <p class="T2">„Slyšíš mě?“</p>

      <p class="T2">Přála si, aby nahlas vyslovil to, co už věděla. Pohnul se; v&nbsp;prchavém závanu vzduchu rozpoznala jeho vůni. Sevřelo se jí hrdlo. Na desce stolu ležel nůž; dřevěná střenka a&nbsp;matně se lesknoucí ostří ji nepochopitelným způsobem uklidnily. Když se Weissmann otočil, pevně nůž sevřela a&nbsp;došla k&nbsp;němu; stačily jí tři krátké kroky. Rozjařeně a&nbsp;s&nbsp;pocitem, že gestem doprovází kdysi zaslechnutou anekdotu, zvedla ruku a&nbsp;bodla Weissmanna do zad.</p>

      <p class="T2">Když pak o&nbsp;něco později doběhla k&nbsp;Fuchsovi, připadala si dokonale šťastná.</p>

      <p class="T2">„Zabila jsem ho!“ vykřikla na prahu Fuchsova domu a&nbsp;vklouzla mu do náruče; „Zabila jsem ho, je mrtvý!“ opakovala jásavě a&nbsp;překvapený Fuchs se teprve po dlouhé chvíli odvážil zeptat, o&nbsp;kom mluví.</p>
    </div>
  </div>
</body>
</html>
