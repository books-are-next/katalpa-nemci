<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-63.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-63.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-62">Splynutí</p>

      <p class="T1">Podruhé se setkali ve vlaku.</p>

      <p class="T2">Klára se vracela z&nbsp;města a&nbsp;zjistila, že Weissmann sedí na druhé straně vozu. Když vystoupili, ukázal stranou. Vklouzla mezi ostnaté větvičky trnek a&nbsp;bodláčí.</p>

      <p class="T2">Začali se scházet pravidelně, za jediným účelem. Weissmannovi to zpočátku připadalo trapné, a&nbsp;když do ní pronikal, mumlal, že ji má rád; časem se to odnaučil.</p>

      <p class="T2">Milovali se zarputilostí, jejíž původ jim zůstal utajen.</p>

      <p class="T2">„Myslíš, že jsem děvka?“ zeptala se ho jednou.</p>

      <p class="T2">„Nemyslím si nic,“ odpověděl.</p>

      <p class="T2">„Tak je to nejlepší. Nic si nemyslet.“</p>

      <p class="T2">Nerozuměl jí a&nbsp;občas měl pocit, že se mu vysmívá.</p>

      <p class="T2">Byla vzdělaná, podobně jako Anna Gerlingová.</p>

      <p class="T2">Jenomže Anna Gerlingová na něm visela, zatímco Klára&nbsp;—</p>

      <p class="T2">Chtěl nad ní mít navrch, ale nedařilo se mu to. Byla nenasytná, vysávala z&nbsp;něj všechnu sílu, po jejím odchodu si pokaždé připadal jako v&nbsp;posledním tažení. Jednou jí to řekl a&nbsp;ona ho upozornila na to, že si sám začal. Jako by se tím, že se jí kdysi zmocnil v&nbsp;temné síni, odsoudil k&nbsp;tomu, že jí bude po vůli, vždy a&nbsp;za všech okolností.</p>

      <p class="T2">Neuvěřitelné.</p>

      <p class="T2">Vitalita, která z&nbsp;ní prýštila.</p>

      <p class="T2">Necudnost, před jakou varují kněží v&nbsp;nedělních kázáních.</p>

      <p class="T2">Bylo to jako preparovat zvíře, lámat kosti, řezat šlachy, vařit maso.</p>

      <p class="T2">Pronikat.</p>

      <p class="T2">Nepochyboval o&nbsp;tom, že to stojí za to.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Když ze sebe Klára ve škole smývala Weissmannovy sliny, usmívala se.</p>

      <p class="T2">Samota, která ji trápila po příchodu do vesnice, se začínala rozpouštět.</p>

      <p class="T2">Večer sedávala se zapálenou cigaretou u&nbsp;otevřeného okna a&nbsp;přemýšlela. Zpočátku ji udivovalo, že necítí stud ani provinilost, dívala se na sebe cizíma očima a&nbsp;jediné, co si byla ochotná připustit, byl úžas.</p>

      <p class="T2">Pokoj za jejími zády se utápěl ve tmě, žhavý konec cigarety zářil.</p>

      <p class="T2">První hvězda mezi ostatními; kouř stoupal k&nbsp;noční obloze.</p>

      <p class="T2">Líbilo se jí to.</p>

      <p class="T2">Opírala se o&nbsp;okenní rám, vysoko nad vesnicí, přímo naproti šedé skalní stěně.</p>

      <p class="T2">Neznámá žena.</p>

      <p class="T2">Kéž by.</p>

      <p class="T2">Anebo raději ne.</p>

      <p class="T2">Něco už znala od Horsta a&nbsp;něco od jiných mužů.</p>

      <p class="T2">Ty další věci se musela učit.</p>

      <p class="T2">Pohyby.</p>

      <p class="T2">Zvuky.</p>

      <p class="T2">Nejprve byla žasnoucí a&nbsp;nemotorná, ale navzdory své lenosti mimořádně přičinlivá.</p>

      <p class="T2">Kdyby ji tak viděl Malke nebo Laengenfelder.</p>

      <p class="T2">Kéž by byla stejně politicky uvědomělá, jako je žádostivá.</p>

      <p class="T2">Zasmála se.</p>

      <p class="T2">Zbytek cigarety vyhodila z&nbsp;okna, červený bod, protínající noc.</p>

      <p class="T2">Později ji napadlo, že ráno jej najdou děti, a&nbsp;tak těsně před vyučováním vyběhla ven, našla nedopalek zvlhlý rosou a&nbsp;vsunula jej do kapsy.</p>

      <p class="T2">Svědomitost.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Občas myslela na učitelku, po které zdědila pokoj, a&nbsp;na to, co jí řekl Fuchs. Představovala si ji sevřenou prstencem hor, osamělou a&nbsp;vyděšenou plodem, který v&nbsp;ní rostl.</p>

      <p class="T2">Nikdy neviděla její fotografii. Věděla, že se jmenovala Anna Gerlingová, a&nbsp;představivost jí nabízela několik podob, které mohla nositelka toho jména mít.</p>

      <p class="T1">Byla šťastná?</p>

      <p class="T2">Alespoň zpočátku, než zjistila, že v&nbsp;ní klíčí něco, co by se mohlo stát přítěží?</p>

      <p class="T2">Těšila se ze svého dítěte, nebo jeho narození očekávala s&nbsp;hrůzou?</p>

      <p class="T1">Přestože pravidelně psala rodičům do Hinterbergenu, o&nbsp;Anně Gerlingové se nezmínila. Byla si jistá, že rodiče by znepokojilo, kdyby se dozvěděli, že zmizela; neočekávané zmizení mohlo být předzvěstí něčeho horšího.</p>

      <p class="T1">Seznamy.</p>

      <p class="T2">Svět plný seznamů a&nbsp;registračních čísel.</p>

      <p class="T2">Výpisy z&nbsp;matrik, vysvědčení, průkazy totožnosti, doklady o&nbsp;původu, křestní listy, pracovní knížky. Život zaklíněný v&nbsp;úředních listinách a&nbsp;v&nbsp;číslech. Z&nbsp;takového života není možné jen tak odejít.</p>

      <p class="T2">Dvojjediná Anna Gerlingová to dokázala.</p>

      <p class="T1">Scénářů bylo několik, společným jmenovatelem byl její odchod.</p>

      <p class="T2">Odešla dobrovolně?</p>

      <p class="T2">Od okamžiku, kdy přišla do Rzů, slyšela Klára nejrůznější zvěsti.</p>

      <p class="T2">Mohla si vybrat, které z&nbsp;nich bude věřit.</p>

      <p class="T2">Nejpravděpodobnější bylo, že Annu Gerlingovou odvedlo gestapo.</p>

      <p class="T2">Další domněnky byly spíše úsměvné: Anna Gerlingová se zamilovala do vězně z&nbsp;některého ze zajateckých táborů, které byly přičleněny k&nbsp;dolům, a&nbsp;společně s&nbsp;ním uprchla; Anna Gerlingová se odstěhovala do Říše, kde měla nějaké tajné a&nbsp;důležité poslání.</p>

      <p class="T2">Anna Gerlingová zešílela a&nbsp;toulá se po okolí.</p>

      <p class="T1">Anna Gerlingová, nanebevzatá.</p>

      <p class="T2">Nenašlo se její tělo ani její kufry.</p>

      <p class="T1">Hledal ji vůbec někdo?</p>

      <p class="T1">Zůstalo jen její jméno a&nbsp;nejlaskavěji se k&nbsp;ní zachoval Malke, který se pídil alespoň po jeho významu.</p>

      <p class="T1">Milostiplná.</p>
    </div>
  </div>
</body>
</html>
