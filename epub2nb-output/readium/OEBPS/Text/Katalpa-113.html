<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-113.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-113.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-112">Počátek</p>

      <p class="T1">Vlak do Prahy měl hodinové zpoždění.</p>

      <p class="T2">Bylo časné dopoledne, sedmnáctého října. Špičaté vrcholky hor vystřídalo smířlivé podhůří; v&nbsp;jednu chvíli jel vlak podél řeky a&nbsp;prudký závan vzduchu rozhoupal rákosí, ze kterého vylétlo hejno divokých kachen.</p>

      <p class="T1">Klára seděla v&nbsp;kupé se třemi dalšími lidmi. Se zavřenýma očima se opírala o&nbsp;sedadlo, nohy spořádaně zasunuté pod sebou a&nbsp;ruce složené v&nbsp;klíně.</p>

      <p class="T2">Včera se rozloučila s&nbsp;Barborou a&nbsp;noc strávila v&nbsp;Annině bytě v&nbsp;Tichém Brodě. Nespala, byla příliš rozčilená. Anna ji ujišťovala o&nbsp;tom, že ji sestra přivítá s&nbsp;otevřenou náručí, a&nbsp;navzdory tomu, že z&nbsp;Prahy nepřišla žádná odpověď, koupila Kláře jízdenku na vlak.</p>

      <p class="T2">Následující den ji doprovodila na nádraží. Rozloučily se rozpačitě, Klára jí zamávala z&nbsp;okénka a&nbsp;Anna, svírající v&nbsp;náručí syna, s&nbsp;úsměvem zvedla ruku.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Praha byla hlučná a&nbsp;špinavá. Anna Kláře nakreslila plánek a&nbsp;vysvětlila jí, jak se co nejsnadněji dostat do Průmyslové ulice, k&nbsp;Mahlerovým.</p>

      <p class="T2">Když se Klára ocitla v&nbsp;úzkých uličkách Starého Města, neodolala a&nbsp;v&nbsp;cukrárně na náměstí si koupila několik zákusků. Snědla je na lavičce na nábřeží, dívala se přitom na hladinu řeky, kde po proudu plul výletní parník s&nbsp;plátěnou střechou. Potom otevřela peněženku a&nbsp;spočítala peníze, které dostala od Anny. Vstala a&nbsp;rychle, aby si to nestihla rozmyslet, vyhledala molo a&nbsp;od muže v&nbsp;oprýmkované uniformě si koupila lístek.</p>

      <p class="T2">Na další vyhlídkovou plavbu musela dvě hodiny čekat. Jakmile vypluli, postavila se k&nbsp;zábradlí. Starý muž opírající se o&nbsp;zábradlí vedle ní jí půjčil divadelní kukátko; přiložila si je k&nbsp;očím a&nbsp;prohlížela si domy, které se pomalu rozplývaly v&nbsp;šeru podzimního večera. Když o&nbsp;pár minut později parník na chvíli zastavil, všimla si pastelového záblesku na jednom z&nbsp;břehů. Naklonila se a&nbsp;přimhouřila oči.</p>

      <p class="T2">V&nbsp;trávě si hrála asi pětiletá holčička oblečená do růžového kabátku, klobouček s&nbsp;tmavou stuhou jí sklouzl z&nbsp;vlasů a&nbsp;zůstal viset na zádech. Dívenka upřeně pozorovala trávu, občas si přidřepla, něco nešikovně lovila rukou a&nbsp;pak vyskočila, zasmála se a&nbsp;znovu se vnořila mezi vysoká stébla.</p>

      <p class="T2">Sotva se dal parník do pohybu, Kláru sevřela úzkost; děvčátko jí náhle začalo připadat jako přelud. Vrátila svému sousedovi kukátko a&nbsp;rozhodla se nevěnovat vidině s&nbsp;dívčí tváří žádný další pohled. Přesto se nakonec neovládla a&nbsp;ohlédla se; i&nbsp;bez dalekohledu rozeznala mezi stromy růžovou skvrnu.</p>

      <p class="T2">Poté co parník přirazil k&nbsp;molu, omámeně vyšla ven. Myslela na své vlastní tělo, na území okupované dítětem, a&nbsp;nejistota, zda udělala dobře, když opustila Rzy a&nbsp;vydala se všanc neznámým lidem, vzrostla.</p>

      <p class="T2">Utíkala před něčím, čemu nebylo možné utéct.</p>

      <p class="T2">Podobala se Weissmannovi?</p>

      <p class="T2">Dítě v&nbsp;ní, stulené jako hrášek, nenarozené, část Ericha Fuchse, usínajícího ve vlhké studni jako v&nbsp;děloze.</p>

      <p class="T2">Nosila ho v&nbsp;sobě, společně s&nbsp;dítětem, a&nbsp;měla v&nbsp;úmyslu ho ochránit.</p>

      <p class="T2">Útěk do bezpečí.</p>

      <p class="T2">Zpět do Německa, sama s&nbsp;dítětem, vlakem.</p>

      <p class="T1">Když přišla do Rzů, přivezla s&nbsp;sebou několik kufrů a&nbsp;v&nbsp;jednom z&nbsp;nich porcelánový servis na čaj, bílou konvici a&nbsp;šest malých koflíků.</p>

      <p class="T2">Copak si opravdu myslela, že bude pořádat odpolední dýchánky?</p>

      <p class="T2">Teď s&nbsp;sebou nemá skoro nic, s&nbsp;výjimkou dítěte, které ji o&nbsp;své existenci přesvědčuje jemným kopáním, krystalická radost i&nbsp;hrůza zároveň, v&nbsp;praktickém balení, vždy při sobě.</p>

      <p class="T2">Minulost přetavená v&nbsp;tepající srdce.</p>

      <p class="T2">Zárodek budoucnosti, posvátná larva, tajemství.</p>

      <p class="T2">Zodpovědnost, mnohem větší, než jakou kdy měla.</p>

      <p class="T1">Přešla Karlův most. Před mnoha lety prostála dlouhé chvíle u&nbsp;sochy Turka věznícího křesťany, a&nbsp;když se nikdo nedíval, ostýchavě prostrčila ruku do kamenné jeskyně. Vytáhla z&nbsp;ní lesklou minci, oblýskaný a&nbsp;zčernalý haléř; tenkrát byla přesvědčena, že čekal právě na ni.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Na tramvajové zastávce stáli dva lidé, žena s&nbsp;nákupní taškou a&nbsp;dobře oblečený muž pročítající ve zbytcích denního světla noviny. Klára odložila kufr a&nbsp;vylovila z&nbsp;kapsy lísteček s&nbsp;Anniným rozmáchlým písmem, přečetla si číslo tramvaje a&nbsp;v&nbsp;duchu si zopakovala, co řekne průvodčímu.</p>

      <p class="T2">Tramvaj, která přijela, měla jiné číslo, než které uváděla Anna, a&nbsp;žena s&nbsp;taškou do ní nastoupila. Když si koupila jízdenku, posadila se k&nbsp;oknu a&nbsp;tašku si dala na klín, přitom Kláru nepřestávala pozorovat, takže jakmile tramvaj zmizela v&nbsp;příčné ulici, Klára si s&nbsp;pocitem zahanbení zkontrolovala šaty a&nbsp;punčochy.</p>

      <p class="T1">Průvodčí, který jí později prodal jízdenku, byl usměvavý a&nbsp;přátelský. Obávala se, že peníze, které jí zbyly po výletě parníkem, nebudou stačit, průvodčí je však pustil do náprsní tašky, podal jí lístek a&nbsp;veselým hlasem se jí na něco zeptal; nerozuměla mu, ale nechtěla to dát najevo, proto předstírala, že při rozjezdu tramvaje ztratila rovnováhu, a&nbsp;s&nbsp;rukou přitisknutou k&nbsp;ústům se zachytila kovové tyče.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Přesně podle Anniných instrukcí vystoupila osmou stanici. Rozložila si plánek a&nbsp;procházela špatně dlážděnými ulicemi, dokud nestanula před vysokým domem s&nbsp;ozdobnou mříží na dveřích.</p>

      <p class="T2">Chodba v&nbsp;domě voněla prachem a&nbsp;starou omítkou.</p>

      <p class="T2">Kláře se nepodařilo najít vypínač, a&nbsp;když hledala okraj prvního schodu, botou zavadila o&nbsp;mohutnou rohožku. Tiše a&nbsp;téměř po špičkách pak míjela mosazné tabulky se jmény; ve třetím patře se zastavila.</p>

      <p class="T2">První dveře vpravo, psala Anna.</p>

      <p class="T2">Dveře od bytu Anniny sestry byly bílé, klika padla Kláře přesně do dlaně. Nedotýkala se jí, rukou s&nbsp;roztaženými prsty se vznášela kousek nad ní.</p>

      <p class="T2">Na konci chodby zahlédla malé okno podobné světlíku, viděla z&nbsp;něj proužek nebe a&nbsp;střechu protějšího domu. Slunce zapadalo a&nbsp;dům byl cítit něčím známým a&nbsp;bezpečným; Kláře se v&nbsp;něm líbilo.</p>

      <p class="T2">Od střechy sousedního domu se odrazil sluneční paprsek, prošel zaprášeným oknem a&nbsp;dopadl na její tvář, vlídný a&nbsp;hřejivý.</p>

      <p class="T2">Očima vypátrala bříško zvonku. Bylo lesklé a&nbsp;ohlazené, připomínalo minci, kterou nalezla v&nbsp;útrobách Turkovy jeskyně. Pomalu k&nbsp;němu zvedla ruku a&nbsp;v&nbsp;teplé záři předcházející noci se náhle viděla taková, jaká skutečně je.</p>
    </div>
  </div>
</body>
</html>
