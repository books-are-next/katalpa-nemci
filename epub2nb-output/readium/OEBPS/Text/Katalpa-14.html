<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-14.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-14.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-13">Narození</p>

      <p class="T1">Porodní bolesti přišly na Franzisku Kolmannovou pětadvacátého března roku 1912.</p>

      <p class="T2">První bolestivé zatrnutí ucítila už den předtím, od té doby ležela nehybně na lůžku a&nbsp;naslouchala svému tělu. Od služebné si nechala přinést ohřívadlo, a&nbsp;kdykoliv o&nbsp;ně zavadila bosou nohou, musela si připustit děsivou skutečnost, že právě rodí.</p>

      <p class="T2">Když se jí pozdě večer bolesti zdály nesnesitelné, poslala pro lékaře; ten prstem změřil otevření jejího klína a&nbsp;rozmrzele jí vytkl, že ho zavolali předčasně.</p>

      <p class="T2">Po dvanácti hodinách vyčítavého pláče konečně porodila dceru. Když jí dítě přiložili k&nbsp;prsu, odvrátila hlavu a&nbsp;zavřela oči. Ošetřovatelka, kterou Franzisčin manžel najal, vzala novorozence do náručí a&nbsp;pevně jej zavinula do plen.</p>

      <p class="T2">„Jak se bude jmenovat?“ zeptala se.</p>

      <p class="T2">Karl Kolmann, kterého přivolali z&nbsp;kanceláře, přešlapoval na prahu a&nbsp;poté, co mu ošetřovatelka nastavila před oči zarudlý dětský obličej, se zakoktal.</p>

      <p class="T2">„Marianna,“ řekl.</p>

      <p class="T2">„Ne, Gretel,“ opravil se. „Dorothea.“</p>

      <p class="T2">Ošetřovatelka na něj tázavě hleděla. Měl pocit, že se mu v&nbsp;duchu směje.</p>

      <p class="T2">„Julie,“ řekl posléze pevným hlasem. „Ano. Julie Alžběta Kolmannová.“</p>

      <p class="T2">Z&nbsp;Franzisčina lůžka se ozvalo zakašlání. Karl Kolmann na svou ženu vyděšeně pohlédl, spatřil z&nbsp;ní však jen bílý zátylek a&nbsp;pramínek vlasů. Oči mu sklouzly na zakrvácené prostěradlo složené na podlaze.</p>

      <p class="T2">„Klára,“ rozhodl. „Bude se jmenovat Klára.“</p>

      <p class="T1">Nakonec dítě pojmenovali Klára Amálie; Amálie podle Franzisčiny oblíbené románové postavy.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Franziska Eggertová se bolesti odjakživa bála. Když si v&nbsp;roce 1902 brala Karla Kolmanna, doufala, že neotěhotní. Porod se jí jevil jako něco ne zcela příjemného, krev a&nbsp;smrt na jazyku, jak slýchala, a&nbsp;proto si při obřadu umínila, že pokud zůstane čistá, každé ráno se pomodlí desátek radostného růžence. Po očku přitom sledovala svého budoucího muže a&nbsp;podle sklonu jeho mohutné, pečlivě oholené brady odhadovala, zda se jí o&nbsp;svatební noci odváží dotknout.</p>

      <p class="T1">Odvážil.</p>

      <p class="T1">Navzdory bolesti se Franzisce manželovy doteky líbily; než mu to však stihla říct, ucítila v&nbsp;klíně vlhkost a&nbsp;Karl se z&nbsp;ní odkulil, tvář jí zavrtal pod paži a&nbsp;usnul. Franziska vedle něj ležela se stehny od krve a&nbsp;bílého šlemu, který po chvíli s&nbsp;nechutí nabrala na prst a&nbsp;očichala.</p>

      <p class="T2">Poprvé ucítila vůni mužského semene.</p>

      <p class="T1">Od toho dne se jí manžel zmocňoval pravidelně. Franziska mu nikdy neprozradila, že by přitom také chtěla zakoušet rozkoš, a&nbsp;jeho to ani nenapadlo. Miloval se s&nbsp;ní stále stejně, on nahoře, ona pod ním, a&nbsp;téměř vždy se hned nato propadl do hlubokého spánku. Franziska lehávala po jeho boku s&nbsp;otevřenýma očima a&nbsp;mokrým klínem a&nbsp;čas od času se sama dráždila tak dlouho, dokud nebyla úplně bez sebe.</p>

      <p class="T2">Jednoho dne se s&nbsp;tím svěřila přítelkyni.</p>

      <p class="T2">Herta Jänschová s&nbsp;vlasy odbarvenými do odstínu slámy odložila čajový šálek, naklonila se k&nbsp;ní a&nbsp;prohlásila:</p>

      <p class="T2">„Takhle ti udělá dítě.“</p>

      <p class="T2">„Jak to?“ podivila se Franziska a&nbsp;Herta jí ochotně vysvětlila, že při stazích ženského lůna se mužovo semeno dostává do hloubky místo toho, aby zůstalo jen na okraji a&nbsp;pomalu vytékalo ven.</p>

      <p class="T2">Během následující noci se Franziska neodvážila svého pohlaví dotknout. Milování, které přece jen měla spojené s&nbsp;jakousi rozkoší, pro ni ztratilo půvab. Odbývala si je s&nbsp;nesoustředěnými a&nbsp;roztěkanými myšlenkami a&nbsp;jediné, co ji těšilo, byla jistota, že nemůže otěhotnět.</p>

      <p class="T2">Počala v&nbsp;desátém roce svého manželství. Měla chuť si jít stěžovat k&nbsp;Hertě, ta se však před několika lety odstěhovala z&nbsp;města, a&nbsp;ona tak zůstala se svým rozhořčením a&nbsp;nejistotou sama.</p>

      <p class="T2">Podvedla mě, soptila vzteky, když se převalovala vedle svého pokojně oddechujícího muže.</p>

      <p class="T2">Klára Amálie, stočená uvnitř její dělohy, v&nbsp;té době vážila osmdesát gramů, měla dosud srostlá oční víčka a&nbsp;byla obklopená teplem a&nbsp;konejšivou tmou.</p>
    </div>
  </div>
</body>
</html>
