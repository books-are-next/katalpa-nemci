<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-87.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-87.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-86">Sadba</p>

      <p class="T1">Fuchs znal historii každého stromu ve svém sadě.</p>

      <p class="T2">Kasselské renety s&nbsp;kmeny pokrytými lišejníkem před půl stoletím zasadil jeho dědeček Otto Hermann. Navzdory pečlivému prořezávání neplodily a&nbsp;Fuchs si je nechával z&nbsp;nostalgie. Grávštýnská jablka a&nbsp;jonatány zasadil Fuchsův otec. Měly dostatečně prosvětlené koruny, na jaře byly obtěžkané záplavou květů a&nbsp;na podzim dávaly plody s&nbsp;třpytivou zlatočervenou slupkou.</p>

      <p class="T2">Fuchs o&nbsp;jabloně pečoval, odřezával suché výhony, zaštipoval větve a&nbsp;rány v&nbsp;kmenech zaceloval štěpařským voskem. Proměna květů v&nbsp;plody ho fascinovala, hrdě si prohlížel větve, skloněné pod tíhou sladké úrody a&nbsp;podepřené dřevěnými trámky; jablka trhal ve chvíli, kdy dosáhla nejvyššího stupně zralosti, a&nbsp;těsně před tím, než začala hnít.</p>

      <p class="T2">Kořalku ho naučil pálit dědeček, který celý postup odkoukal od svého zetě. Melman kdysi Fuchsovi vyprávěl o&nbsp;vitrážích ve svých oknech. Svěřil se, že kdykoliv ho přepadl žal, přitiskl oko ke čtverečku skla a&nbsp;nechal ulici pod sebou zalít barvou. Fuchse napadlo, že pálenka pro něj představuje to samé, co pro Melmana vitráže; když se napil, cítil se spolehlivě oddělený od vnějšího světa, stál za svým vlastním oknem.</p>

      <p class="T2">Teď byl Melman mrtvý a&nbsp;Fuchs se sadem procházel sám; jabloně ještě spaly, pupeny ukrývající budoucí květy a&nbsp;listoví sotva patrné. Míza se zatím držela hluboko uvnitř kmenů; pod tmavou kůrou dýchaly jabloně tiše a&nbsp;odevzdaně.</p>

      <p class="T2">Fuchs se zastavil u&nbsp;jabloně s&nbsp;větvemi obrostlými mechem. Kdysi ji zasadil jeho otec a&nbsp;plodit přestala už před lety. Měla vysokou, rozložitou korunu a&nbsp;občas v&nbsp;jejím kmeni hnízdili ptáci. Fuchs zvedl ruku a&nbsp;lehce se stromu dotkl špičkou prstů. Uvědomil si, že žádnou z&nbsp;jabloní nesázel on sám, a&nbsp;pocítil takový smutek, až se zajíkl; s&nbsp;hořkostí si pomyslel, že sklízí, aniž zasel. Potřásl hlavou a&nbsp;s&nbsp;nitrem dosud zjitřeným se zaposlouchal do ticha jarního podvečera; z&nbsp;melancholického zadumání ho vytrhl teprve zvuk dělostřelecké palby připomínající hřmění.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Šestnáctého dubna zaslechla Klára vzdálené dunění poprvé.</p>

      <p class="T2">Vyšla na náves a&nbsp;vmísila se do hloučku lidí napjatě hledících k&nbsp;obzoru.</p>

      <p class="T2">„Rusové,“ řekl někdo a&nbsp;Klára pochopila, že nastal konec časů, na které byla zvyklá.</p>

      <p class="T2">Obrátila se a&nbsp;vrátila do školy. V&nbsp;chodbě se jí sevřel žaludek, takže se musela opřít o&nbsp;stěnu a&nbsp;na okamžik zavřít oči.</p>

      <p class="T1">O&nbsp;dva dny později se ve škole zastavil inspektor Paetzke s&nbsp;příkazem ukončit výuku.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Žáci v&nbsp;její i&nbsp;Fuchsově třídě ubývali od počátku března. Po zavření dolů se mnoho rodin ve vsi pustilo do zemědělství, a&nbsp;protože velká část mužů byla povolána do armády, na jejich místo nastoupily děti; pomáhaly obdělávat pole a&nbsp;společně s&nbsp;ženami se dělily o&nbsp;práci na statku.</p>

      <p class="T2">Klára věděla, že s&nbsp;podobnými těžkostmi se potýkají také ostatní učitelé; v&nbsp;některých vesnicích byly školy zavřené od konce ledna. Bylo jen otázkou času, kdy bude uzavřena škola ve Rzech, a&nbsp;přestože to Klára čekala, zaskočilo ji, když Paetzke oznámil, že ten den právě nastal.</p>

      <p class="T2">„Jde o&nbsp;dočasné opatření,“ řekl a&nbsp;podal jí poslední ze svých oběžníků, s&nbsp;černě vytištěnou hlavičkou a&nbsp;úhledným podpisem.</p>

      <p class="T1">Odpoledne se vydala za Fuchsem. Našla ho v&nbsp;sadu, zarputile se ryl v&nbsp;hlíně a&nbsp;snažil se do mělké jámy vsadit nízký strom.</p>

      <p class="T2">Všimla si, že má oteklé oči a&nbsp;zarudlý nos; plakal.</p>

      <p class="T2">„Byl jsem učitel,“ řekl a&nbsp;zasypával kořeny mladého stromku zemí. „Teď nejsem nic.“</p>

      <p class="T2">Odvedla ho do kuchyně. Netajil se s&nbsp;tím, že má v&nbsp;úmyslu se opít, a&nbsp;ona mu v&nbsp;tom nechtěla bránit. K&nbsp;odchodu se zvedla, až když se začal utápět v&nbsp;sebelítosti; cítila se stejně jako on, vyděšená a&nbsp;nejistá, ale neměla chuť to slyšet z&nbsp;jeho úst.</p>

      <p class="T2">Když se vrátila do školy, zastavila se v&nbsp;prázdné třídě, uchopila oběžník povalující se na katedře a&nbsp;začala ho trhat na malé kousky.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Dělostřelecká palba byla slyšet každý den k&nbsp;ránu a&nbsp;v&nbsp;podvečer. Německé velení sídlící v&nbsp;Tichém Brodě se rozhodlo kolem města a&nbsp;přilehlých vesnic vyhloubit zákopy a&nbsp;muži, kteří zůstali ve vsi, se několik dní s&nbsp;lopatami brodili blátem.</p>

      <p class="T1">Klára se několikrát bez úspěchu pokusila zatelefonovat do Hinterbergenu. Poprvé jí spojovatelka oznámila, že telefon nikdo nezvedá, podruhé se dozvěděla, že telefonní stanice byla odpojena. Oněměla se sluchátkem v&nbsp;ruce, zaražena představou prázdného domu a&nbsp;rodičů kdesi na cestách; do poslední chvíle nevěřila tomu, že z&nbsp;vily v&nbsp;Altenhöfferallee odejdou.</p>

      <p class="T2">Zamyšleně vyšla na ulici a&nbsp;chvíli pozorovala muže, který na stěně oprýskaného domu obtahoval červenou šipku ukazující k&nbsp;veřejnému krytu. Přestože ulice Tichého Brodu vypadaly stejně jako v&nbsp;jiné dny, připadalo jí, že vydechují úzkost, průjezdy přetékaly nábytkem chvatně mizejících obyvatel a&nbsp;okna byla zaslepená tmavou lepenkou.</p>

      <p class="T1">Její život se naplnil čekáním, záchvaty vzrušení a&nbsp;neklidu se střídaly s&nbsp;pocitem otupění. Fuchs, jenž ji zásoboval čerstvými zprávami z&nbsp;rozhlasu, vypadal stále sklesleji.</p>

      <p class="T2">„Prohráli jsme,“ řekl, když se dozvěděl o&nbsp;dalším bombardování Drážďan.</p>

      <p class="T2">Klára, uvíznuvší ve vesnici sevřené z&nbsp;obou stran horami, měla pocit, že se ocitla na konci světa. Strach se podobal vlně nesoucí každého jiným směrem a&nbsp;nebylo možné jej sdílet, odděloval ji od Fuchse i&nbsp;od Weissmanna.</p>
    </div>
  </div>
</body>
</html>
