<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-109.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-109.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-108">Vzpomínka</p>

      <p class="T1">Když se roku 1876 profesor c. k. gymnázia Wilhelm Eggert ženil, bral si nejen tvrdohlavou dceru Hanse Jürgena Titsche Annu-Marii, ale také jeho továrnu na výrobu železných per.</p>

      <p class="T2">„Nevezmeš si ho,“ řekl kdysi Anně-Marii otec.</p>

      <p class="T2">To, že má v&nbsp;úmyslu se za Wilhelma Eggerta provdat, mu Anna-Marie sdělila po večeři; právě si nalil skleničku koňaku a&nbsp;hodlal strávit příjemný večer ve společnosti několika přátel.</p>

      <p class="T2">„Vezmu,“ odpověděla.</p>

      <p class="T2">Zvedl hlavu a&nbsp;pohlédl jí do očí, nepochyboval o&nbsp;tom, že mluví vážně. Stála před ním s&nbsp;rukama založenýma na prsou, bez úsměvu, rty sevřené a&nbsp;oči tvrdé jako oblázky. Byla stejná jako on, neústupná a&nbsp;samolibá, jeho jediné dítě.</p>

      <p class="T2">Přivřel oči.</p>

      <p class="T2">„Víš to jistě?“ zeptal se.</p>

      <p class="T2">„Ano.“</p>

      <p class="T2">„Vezmeš si ho?“</p>

      <p class="T2">Přikývla.</p>

      <p class="T2">„Mám jedinou podmínku.“</p>

      <p class="T2">Neustoupila ani o&nbsp;krok. Uvědomil si, že lepší je být jejím otcem než manželem.</p>

      <p class="T2">„Jakou?“</p>

      <p class="T2">„Továrnu přepíšu na tebe. On s&nbsp;ní nebude mít nic společného.“</p>

      <p class="T2">Souhlasila.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">S&nbsp;Wilhelmem Eggertem se Anna-Marie seznámila v&nbsp;otcově kanceláři. Bylo jí sedmnáct let, on byl o&nbsp;třináct let starší. Učil na chlapeckém gymnáziu a&nbsp;v&nbsp;Titschově kanceláři pomáhal dvakrát týdně s&nbsp;korespondencí. Byl zasněný a&nbsp;nepraktický, žil v&nbsp;podnájmu a&nbsp;peníze, které vydělal, utrácel za knihy.</p>

      <p class="T2">Anna-Marie objevila jeho potenciál okamžitě.</p>

      <p class="T2">Oholit, ostříhat a&nbsp;pořádně obléct, napadlo ji, když ho zahlédla skloněného nad psacím stolem.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Otcovu továrnu navštěvovala Anna-Marie pravidelně. Zajímala se o&nbsp;účetní knihy i&nbsp;o&nbsp;nové patenty, které Jürgen Titsch přihlásil.</p>

      <p class="T1">Průmysl; milovala to slovo.</p>

      <p class="T2">Industrializace.</p>

      <p class="T2">Parní stroj, elektromagnetická indukce a&nbsp;nově objevené fyzikální zákony.</p>

      <p class="T2">Telegraf.</p>

      <p class="T2">Faradayova klec.</p>

      <p class="T2">Petrolejky vytlačující karbidové lampy.</p>

      <p class="T2">Šicí stroj a&nbsp;motor spalující svítiplyn.</p>

      <p class="T1">Přála si, aby se narodila jako muž; všechno by bylo snazší. Naštěstí ji otec nechal nahlédnout do života v&nbsp;továrně, a&nbsp;protože neměla žádné sourozence, věděla, že jednoho dne bude továrna patřit jí.</p>

      <p class="T2">Jejímu muži.</p>

      <p class="T2">Jí.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Když v&nbsp;otcově kanceláři zahlédla Wilhelma Eggerta, pochopila, že je přesně tím, koho hledá. Nevýbojný a&nbsp;bezvýznamný muž středního věku, vědec. Všimla si, jak je pohledný, a&nbsp;potěšilo ji, že si toho není vědom, hrbil se nad obchodní korespondencí a&nbsp;bezmyšlenkovitě hryzal násadku. Obrátila se na něj s&nbsp;prosbou o&nbsp;hodiny angličtiny a&nbsp;on souhlasil. Na první hodinu dorazil obtěžkaný učebnicemi a&nbsp;nadšeně jí vyprávěl o&nbsp;filozofii a&nbsp;středověké literatuře, které vyučoval na gymnáziu. Díky tomu se mohla na další setkání důkladně připravit, přečetla Román o&nbsp;růži a&nbsp;Beowulfa a&nbsp;kladla mu otázky, na něž jí se zanícením odpovídal.</p>

      <p class="T2">Na třetí schůzce ho políbila, a&nbsp;když ji odstrčil, urazila se. Poslala mu pak dopis, ve kterém citovala Heloisu, a&nbsp;potěšilo ji, když jí o&nbsp;týden později odpověděl Abélardovými slovy; večer se sešli v&nbsp;zahradě Titschovy vily a&nbsp;on jí neobratně vsunul jazyk do úst.</p>

      <p class="T1">Vzali se v&nbsp;červnu roku 1876 a&nbsp;nikdy se nepokusili předstírat, že je to on, kdo Titschovu továrnu řídí. Wilhelm byl přesně tak poddajný, jak Anna-Marie předpokládala, a&nbsp;zatímco dál působil na gymnáziu, ona se učila od svého otce obchodovat s&nbsp;železnými pery.</p>

      <p class="T2">V&nbsp;roce 1877 porodila dceru Franzisku a&nbsp;po skončení šestinedělí oznámila Wilhelmovi, že další dítě nechce.</p>

      <p class="T2">„Můžeš si najít milenku,“ řekla mu, zatímco zaujatě studoval tabulky s&nbsp;nějakým nesrozumitelným písmem. Roztržitě ji políbil do vlasů, pravděpodobně vůbec neslyšel, co říká.</p>

      <p class="T1">Jejich manželství bylo harmonické a&nbsp;jediná hádka, kterou měli, se týkala války.</p>

      <p class="T2">„Potřebujeme válku,“ řekla Anna-Marie při večeři, během které s&nbsp;Wilhelmem probírali možné důsledky Bismarckovy rezignace.</p>

      <p class="T2">Wilhelm se domníval, že špatně rozuměl, a&nbsp;požádal ji, aby svá slova zopakovala.</p>

      <p class="T2">„V&nbsp;posledních letech jsme zaznamenali finanční propad,“ řekla Anna-Marie. „Válka by nám pomohla znovu se postavit na nohy.“</p>

      <p class="T2">Poprvé ho viděla rozčileného.</p>

      <p class="T2">„Jak můžeš něco takového říct?“ obořil se na ni; marně mu vysvětlovala, že válka dokáže zněkolikanásobit obrat těžkého průmyslu.</p>

      <p class="T2">Ten večer šli spát zamlklí a&nbsp;ukřivdění. Neměli společnou ložnici, ale jejich pokoje byly odděleny jen tenkou stěnou, takže slyšela, jak se Wilhelm celou noc převrací na posteli.</p>

      <p class="T2">„Přemýšlel jsem o&nbsp;tom,“ řekl jí ráno. „Z&nbsp;obchodního hlediska máš pravdu.“</p>

      <p class="T2">Nalil si kávu a&nbsp;osladil ji.</p>

      <p class="T2">„Ale v&nbsp;žádném případě z&nbsp;morálního.“</p>

      <p class="T2">Netrápilo ji to.</p>

      <p class="T2">Ona byla zastánkyní obchodu, on morálky. Žili spolu už dlouho, respektovali se — on vždy ustoupil, zatímco ona tlačila na pilu&nbsp;— a&nbsp;vycházeli si vstříc.</p>

      <p class="T1">V&nbsp;roce 1917 Anna-Marie továrnu prodala.</p>

      <p class="T2">„Chci odpočívat,“ řekla svému muži.</p>

      <p class="T2">Bylo jí šedesát jedna let a&nbsp;za nic na světě by nepřiznala, že továrnu prodává proto, že na vlastní kůži pocítila válku; na ulici se k&nbsp;ní připlazil beznohý voják, a&nbsp;protože několik měsíců předtím uzavřela obchod s&nbsp;továrnou na výrobu bajonetů, pomyslela si, že na jeho zranění má také svůj díl; výčitky svědomí, které ji náhle přepadly, byly palčivější, než byla ochotna snášet.</p>

      <p class="T2">Své další působení omezila na vlastní domov a&nbsp;rodinu. Až dosud s&nbsp;Wilhelmem bydleli v&nbsp;několikapokojovém bytě uprostřed města; cítila, že nastal čas to změnit. Na okraji Hinterbergenu našla vhodný pozemek, najala architekta a&nbsp;nechala postavit obrovský dům, z&nbsp;jehož zahrady se vcházelo rovnou do lesa.</p>

      <p class="T2">Nevelela teď obchodnímu řediteli a&nbsp;dílenským mistrům, ale skupině služek, zahradníkovi a&nbsp;kuchařce. Zajímala se o&nbsp;výtvarné umění a&nbsp;hudbu, byla náruživou čtenářkou a&nbsp;její úsudky o&nbsp;literatuře byly rychlé a&nbsp;nemilosrdné. Pravidelně četla noviny a&nbsp;na rozdíl od svého muže se vyznala v&nbsp;politice. Hitlera považovala za diletanta a&nbsp;děsila ji představa, že by se mohl dostat do čela státu.</p>

      <p class="T2">„Nepochopitelné,“ řekla Wilhelmovi, když v&nbsp;roce 1933 spatřila Hitlerovu fotografii na titulní straně Deutsche Allgemeine Zeitung. „Podívej na ty jeho vousy.“</p>

      <p class="T1">Zemřela v&nbsp;roce 1939 a&nbsp;Klára, které tehdy bylo dvacet sedm let, to považovala za mimořádně trefné vyjádření jejího názoru na Vůdcovu politiku. Měla velkolepý pohřeb a&nbsp;na náhrobním kameni z&nbsp;černého mramoru vytesaný kříž propletený s&nbsp;ozubeným kolem, znak Titschovy továrny.</p>
    </div>
  </div>
</body>
</html>
