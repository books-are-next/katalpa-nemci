<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-76.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-76.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-75">Neprostupnost</p>

      <p class="T1">Na konci března přinesl Weissmann Kláře sněženky.</p>

      <p class="T2">Překvapilo ji to, kromě vycpaného vrabce na počátku jejich vztahu od něj nikdy nic nedostala. Po jeho odchodu zůstala sedět na posteli a&nbsp;kouřila.</p>

      <p class="T2">Nikdy se s&nbsp;Weissmannem nestýkala jinak než tělesně. Časem zjistila, že není úplný analfabet; pokud to bylo nezbytné, dokázal pomalu a&nbsp;neochotně přeslabikovat některá slova. Nabídla mu, že si od ní může půjčit nějaké knihy, ale Weissmann považoval četbu za ztrátu času.</p>

      <p class="T2">Občas Klára myslela na Melmana a&nbsp;na Fuchse, oba muže si představovala jako ostrovy oddělené vodou a&nbsp;divila se tomu, jak se jejich osudy podobají jejímu. Všichni tři byli izolováni, vytrženi z&nbsp;teplého bezpečí vsi, ona a&nbsp;Melman proto, že přišli zvenku, Fuchs kvůli tomu, že se nedokázal zařadit.</p>

      <p class="T2">Škola byla jediným místem, kde se Klářin svět střetával se světem vesnice, ve třídách páchnoucích uhlím a&nbsp;vlhkou křídou docházelo k&nbsp;průniku cizího a&nbsp;domácího.</p>

      <p class="T2">Melman žil ještě odloučeněji než ona; někdy se jí zdálo, že snad neexistuje vůbec, stejně jako jeho mapy. Zvykla si na Melmanovu společnost a&nbsp;pravidelně ho navštěvovala na zámku, aby s&nbsp;ním povečeřela; nosila mu balíčky s&nbsp;čokoládou a&nbsp;sladkým pečivem, které dostávala od rodičů.</p>

      <p class="T2">Jednou se jí Melman zeptal, jestli si v&nbsp;lese všimla nemocných stromů. Vysvětlil jí, že jsou napadeny rzí. To, že dřevo může zrezivět, ji udivilo.</p>

      <p class="T2">„Půda je tu nacucaná železem,“ řekl Melman. „Většina rostlin si na to zvykla, ale čas od času se najde strom, který se nedokáže přizpůsobit. Natáhne do sebe železo, chvíli s&nbsp;ním bojuje, a&nbsp;nakonec se vzdá. Jehličí zhnědne a&nbsp;opadá a&nbsp;zvenku to pak vypadá, jako kdyby strom zrezivěl.“</p>

      <p class="T2">Rozbalil mátový bonbón.</p>

      <p class="T2">„Proto to jméno,“ dodal. „Rzy.“</p>

      <p class="T2">Vložil si bonbón do úst a&nbsp;pustil se do výkladu, co znamená slovo Rzy v&nbsp;češtině a&nbsp;jaký by byl jeho správný překlad do němčiny.</p>

      <p class="T2">Kláru napadlo, že se nemýlila, když si zdejší kraj představovala jako stroj složený z&nbsp;drobných součástek, z&nbsp;města, vesnice, dolů a&nbsp;zajateckých táborů; kovový mechanismus, kde je činnost jedné části závislá na činnosti částí ostatních.</p>

      <p class="T2">Provázanost.</p>

      <p class="T2">Nežili tu téměř žádní sedláci; muži byli zaměstnáni v&nbsp;železárnách a&nbsp;v&nbsp;dolech a&nbsp;během války začaly v&nbsp;továrnách pracovat i&nbsp;ženy. Někteří vesničané sice chovali dobytek a&nbsp;vlastnili kus pole, ale život většiny z&nbsp;nich byl zvláštním způsobem dvojaký, spojený s&nbsp;městem, kde získávali obživu, i&nbsp;s&nbsp;vesnicí, v&nbsp;níž se narodili.</p>

      <p class="T2">Nebylo to tak od začátku; o&nbsp;tom, že Rzy bývaly tradiční vesnicí, svědčily vyklučené lesy, zarůstající pole a&nbsp;pastviny skryté v&nbsp;bodláčí. V&nbsp;polovině devatenáctého století však byla nedaleko vsi objevena železná ruda. Hospodářství si udrželo jen několik sedláků, ostatní se nechali přesvědčit o&nbsp;tom, že jim práce v&nbsp;dolech a&nbsp;továrnách zaručí snadnější živobytí.</p>

      <p class="T2">„Prý za to může blesk,“ řekla jednou Klára Fuchsovi. „Udeřil do skály a&nbsp;obnažil železné podloží.“</p>

      <p class="T2">Netušil, o&nbsp;čem mluví. Převyprávěla mu historku, kterou slyšela od správcové, a&nbsp;Fuchs se ušklíbl.</p>

      <p class="T2">„Nesmysl. Stačilo podívat se na stromy nebo na trávu.“</p>

      <p class="T2">Ukázal jí list, na kterém byla rezavá skvrna.</p>

      <p class="T2">„Žádný blesk nebyl zapotřebí. Příroda sama vykřikovala, že je tu spousta rudy.“</p>

      <p class="T2">Rozpřáhl ruce.</p>

      <p class="T2">„Pojďte a&nbsp;dolujte!“ zvolal. „Naštěstí na tenhle křik nikdo z&nbsp;naší rodiny neopověděl.“</p>

      <p class="T2">Byl pyšný na to, že žádný z&nbsp;jeho blízkých nepracoval v&nbsp;dolech.</p>

      <p class="T2">Od chvíle, kdy ji Fuchs upozornil na rezavé skvrny v&nbsp;trávě, vnímala Klára přítomnost železa mnohem intenzivněji. Cítila ho ve vodě a&nbsp;ve vzduchu. Zajímalo ji, zda je také půda cítit po železe, a&nbsp;když nad tím uvažovala před Weissmannem, poradil jí, aby ochutnala.</p>

      <p class="T2">„Mám polykat bláto?“</p>

      <p class="T2">„A&nbsp;proč ne?“</p>

      <p class="T2">Vzpomněla si na pohádku o&nbsp;železném Jindřichovi, jehož srdce svíraly tři kovové obruče, a&nbsp;pomyslela si, zda ji potká to samé, když bude pít zdejší vodu. Ta myšlenka ji rozesmutnila.</p>

      <p class="T2">Přestože se lidé ve Rzech odtrhli od svých polí, vztahy, které mezi nimi byly, zůstaly neporušené, byla to pouta přecházející z&nbsp;otce na syna a&nbsp;vzniklá v&nbsp;době, kdy se jednotlivá pole osazovala mezními kameny a&nbsp;pozemky scelovaly díky sňatkům. Navzdory průmyslu tvořily Rzy jednolitý organismus, a&nbsp;ona neustále zůstávala na jeho okraji, napřahovala po něm ruce a&nbsp;nedokázala pochopit, že jeho hranice jsou nepropustné.</p>
    </div>
  </div>
</body>
</html>
