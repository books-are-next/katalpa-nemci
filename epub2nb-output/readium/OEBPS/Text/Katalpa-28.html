<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-28.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-28.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-27">Slib</p>

      <p class="T1">Dva měsíce před závěrečnými zkouškami, v&nbsp;březnu roku 1936, poté co německá armáda obsadila Porýní, zaslechla Klára rozhovor rodičů.</p>

      <p class="T2">„Bude válka?“ zeptala se Franziska Kolmannová.</p>

      <p class="T2">Klára, která nechtěla vstupovat do pokoje, kde se matka opírala o&nbsp;rám okna a&nbsp;otec s&nbsp;rozevřenými novinami stál před vyhaslým krbem, přitiskla ucho ke dveřím.</p>

      <p class="T2">„Ne.“</p>

      <p class="T2">Otcova odpověď nepřipouštěla pochybnost.</p>

      <p class="T2">„Hitler slíbil, že zachová mír.“</p>

      <p class="T2">Franziska Kolmannová nemohla rtuťovitého kancléře vystát a&nbsp;většinu z&nbsp;toho, co říkal, považovala za hlouposti. Narodila se v&nbsp;rodině průmyslníků a&nbsp;intelektuálů a&nbsp;byla přesvědčena o&nbsp;tom, že hodnota člověka je dána výchovou, nikoliv příslušností k&nbsp;rase. Na kariéru svého muže už od začátku hleděla zpovzdálí a&nbsp;on neudělal nic pro to, aby jí své zaměstnání přiblížil. Měl umírněné názory, byl poctivý, spolehlivý a&nbsp;nepříliš zábavný. Pracoval svědomitě a&nbsp;dlouho do noci a&nbsp;vyznačoval se přesně tou mírou nepraktičnosti, která jí dovolovala rozhodovat o&nbsp;nepodstatných věcech, o&nbsp;najímání a&nbsp;propouštění služebnictva, o&nbsp;sobotním divadelním představení, o&nbsp;nedělním obědě.</p>

      <p class="T2">Franziska věděla, že manželova práce je nudná; úřednická rutina spojená s&nbsp;otázkami hospodářství, dovozu a&nbsp;vývozu. Vždycky taková byla. Zdálo se jí však, že on sám se v&nbsp;posledních letech změnil; od chvíle, kdy vstoupil do strany, se stal zarputilejším a&nbsp;uzavřenějším. Nedávno povýšil, byl teď vedoucím hospodářského odboru. Jeho postavení bylo dostatečně významné na to, aby jim zajistilo uspokojivé příjmy a&nbsp;služební vůz, ona však postrádala blízkost, která by jí umožnila se k&nbsp;němu přivinout, zabořit mu tvář do krku a&nbsp;zeptat se, jestli skutečně věří všemu, co Hitler tvrdí.</p>

      <p class="T2">Žili ve dvou oddělených světech, ona se starala o&nbsp;dům a&nbsp;zahradu, zatímco on trávil celý den v&nbsp;kanceláři, domů se vracel po půlnoci a&nbsp;tichými kroky děsil kuchařku, která mu nechávala jídlo v&nbsp;hliníkové krabici zabalené v&nbsp;utěrkách.</p>

      <p class="T2">Ona měla strach z&nbsp;války, která s&nbsp;sebou nese bolest, on chápal, že válka je v&nbsp;některých případech nezbytná.</p>

      <p class="T2">Jestliže spolu hovořili o&nbsp;tom, co se děje, činili tak opatrně a&nbsp;s&nbsp;ostychem, neboť si nebyli jisti tím, co si o&nbsp;tom myslí ten druhý. Mlčky přijímali všechna nová nařízení a&nbsp;zákony, ať už se týkaly jich samotných nebo údajných nepřátel Říše. Řada věcí jim připadala zvláštní — žádný z&nbsp;nich nebyl antisemita a&nbsp;opatření namířená proti Židům pokládali za přehnaná&nbsp;— ale nenapadlo je nad tím přemýšlet, nebo dokonce něco podniknout. Pokud je něco znepokojovalo, byla to především hrozba toho, že by mohli být vytrženi ze života, na který si zvykli; jako nejlepší obrana se jim jevilo mlčení a&nbsp;zdrženlivost.</p>

      <p class="T2">„Spolehlivost a&nbsp;pečlivost,“ opakoval denně Karl Kolmann služce, když mu před odchodem do úřadu kartáčovala sako a&nbsp;chystala střevíce.</p>

      <p class="T2">Připomínalo mu to heslo <span class="verzalky" style="font-size:0.95em;">SS</span> a&nbsp;v&nbsp;duchu si vychutnával radost z&nbsp;toho, že i&nbsp;jako úředník může být součástí něčeho většího.</p>

      <p class="T1">Ve svém pokoji se Klára posadila na okraj postele, zapálila si cigaretu a&nbsp;uvažovala nad tím, co by pro ni znamenala válka.</p>

      <p class="T2">A&nbsp;nakonec udělala něco, s&nbsp;čím přestala už dávno&nbsp;— zaklepala na dveře Anneliesina pokoje, stočila se v&nbsp;její posteli do klubíčka a&nbsp;požádala ji, aby předčítala z&nbsp;jednoho ze svých románů.</p>
    </div>
  </div>
</body>
</html>
