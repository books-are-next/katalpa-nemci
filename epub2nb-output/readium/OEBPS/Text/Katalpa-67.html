<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-67.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-67.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-66">Propast</p>

      <p class="T1">Fuchsova nedůvěra k&nbsp;Weissmannovi byla stará záležitost.</p>

      <p class="T2">Zrodila se jedné srpnové noci roku 1924, když mu bylo necelých dvanáct let.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Dva chlapci visící uprostřed noci z&nbsp;železničního mostu se podobali krápníkům.</p>

      <p class="T2">Erich Fuchs a&nbsp;jeho spolužák Bruno Hecht se pevně drželi dřevěných pražců, nohama kopali do vzduchu a&nbsp;pokoušeli se vyšvihnout do kolejiště. Občas je do tváře pleskla některá z&nbsp;mrtvých ryb, které v&nbsp;mlčenlivé solidaritě visely z&nbsp;mostu společně s&nbsp;nimi; prut, na kterém byly ryby přivázané, se vzpříčil mezi kolejemi.</p>

      <p class="T2">„Už nemůžu,“ řekl Bruno. „Prostě nemůžu.“</p>

      <p class="T2">„Kurva.“</p>

      <p class="T2">„Co budeme dělat?“</p>

      <p class="T2">Bruno se snažil potlačit paniku. Hlas, který se mu před několika měsíci začal měnit, mu přeskakoval z&nbsp;vysokých tónů do nižších.</p>

      <p class="T2">„Chcípneme,“ řekl Fuchs.</p>

      <p class="T2">Cítil, jak mu po obličeji stéká pot.</p>

      <p class="T2">„Debile,“ ulevil si Bruno. „Neměl jsem s&nbsp;tebou chodit.“</p>

      <p class="T2">Fuchs se zasmál.</p>

      <p class="T1">Nebylo to poprvé, co spolu vyrazili na ryby. Ze Rzů se vypravili pozdě odpoledne, pruty měli schované v&nbsp;mlází za vesnicí a&nbsp;návnadu nesli pod košilí.</p>

      <p class="T2">U&nbsp;rybníka vzdáleného hodinu a&nbsp;půl chůze zůstali až do tmy; nemohli se odtrhnout od jeho klidné hladiny a&nbsp;od kaprů, kteří se na kousky knedlíků a&nbsp;červy vrhali jako diví. Když nakonec Fuchs usoudil, že už je příliš pozdě, pověsili nachytané ryby na lískový prut a&nbsp;vydali se na zpáteční cestu.</p>

      <p class="T2">„Kolik může být hodin?“ uvažoval nahlas Bruno.</p>

      <p class="T2">„Kolem půlnoci,“ odvětil Fuchs.</p>

      <p class="T2">„Jak to poznáš?“</p>

      <p class="T2">Žádný z&nbsp;chlapců neměl hodinky.</p>

      <p class="T2">„Podle hvězd.“</p>

      <p class="T2">„Kecáš.“</p>

      <p class="T2">Bruno zaslechl, jak se Fuchs zakuckal smíchy.</p>

      <p class="T2">„Dostanu nařezáno,“ řekl Bruno. „Jestli je opravdu tak pozdě, táta mě zabije.“</p>

      <p class="T2">„Hm.“</p>

      <p class="T2">Po smrti Fuchsova otce obstarával ve Fuchsově rodině výprasky dědeček, Otto Hermann.</p>

      <p class="T2">„Můžeme jít po kolejích,“ navrhl Fuchs.</p>

      <p class="T2">K&nbsp;rybníku došli lesem, ale při cestě zpátky se nechtěli prodírat mlázím, proto mechanicky zamířili k&nbsp;silnici; kdyby si cestu zkrátili po kolejích, ušetřili by dobrou půlhodinu.</p>

      <p class="T2">Bruno neodpověděl, přemítal, zda je horší výprask, nebo střetnutí s&nbsp;vlakem.</p>

      <p class="T2">„Bojíš se?“ dorážel Fuchs.</p>

      <p class="T2">Cestu po kolejích měli zakázanou. Mezi Tichým Brodem a&nbsp;Rzy přejížděl vlak po několika železných můstcích, které se klenuly na prudkými stržemi.</p>

      <p class="T2">„Bojíš, viď?“</p>

      <p class="T2">„Čeho bych se měl bát?“ utrhl se na Fuchse Bruno. „Stejně teď nic nepojede.“</p>

      <p class="T2">Oba věděli, že to není jisté. Nákladní vlaky, které v&nbsp;noci z&nbsp;dolů odvážely železo, jezdily nepravidelně, některou noc jely několikrát za sebou a&nbsp;jindy nejely vůbec.</p>

      <p class="T2">„Takže?“</p>

      <p class="T2">Fuchs se zastavil. Bruno bez odpovědi sešel ze silnice a&nbsp;zamířil k&nbsp;lesu. Řídkým remízkem se dostali ke kolejím. Zpočátku klopýtali, ale později, když si zvykli na rozestupy mezi jednotlivými pražci, jim cesta ubíhala rychleji.</p>

      <p class="T2">Od vesnice je dělilo několik kilometrů kolejí a&nbsp;dva železné můstky. První z&nbsp;nich přešli s&nbsp;mrazením v&nbsp;zádech, zaposloucháni do noci; kromě větru šelestícího v&nbsp;korunách stromů a&nbsp;houkání sovy nic neslyšeli.</p>

      <p class="T2">„Je úzkej, co?“ nadhodil Fuchs, když byli na konci můstku.</p>

      <p class="T2">„Jo.“</p>

      <p class="T2">„Víš, co je pod ním?“</p>

      <p class="T2">Bruno přidal do kroku.</p>

      <p class="T2">„Propast,“ řekl Fuchs. „A&nbsp;na jejím dně potok.“</p>

      <p class="T2">„Za chvíli budeme doma,“ pronesl Bruno s&nbsp;nadějí v&nbsp;hlase.</p>

      <p class="T2">„Ty se bojíš!“ ušklíbl se Fuchs.</p>

      <p class="T2">„Ne!“</p>

      <p class="T2">„Máš v&nbsp;kalhotách!“</p>

      <p class="T2">„Nemám!“</p>

      <p class="T2">Vstoupili na druhý můstek.</p>

      <p class="T2">„Tenhle je ještě užší,“ oznamoval Fuchs. „Kdybysme se postavili vedle sebe a&nbsp;roztáhli ruce&nbsp;—“</p>

      <p class="T2">„Pst!“</p>

      <p class="T2">Bruno nastražil uši.</p>

      <p class="T2">„Co je?“</p>

      <p class="T2">Fuchs, který nečekal, že se Bruno zastaví, narazil do jeho zad.</p>

      <p class="T2">Poslouchali.</p>

      <p class="T2">A&nbsp;pak se Fuchsovi rozechvěla kolena.</p>

      <p class="T2">„Vlak,“ řekl.</p>

      <p class="T2">„Odkud?“</p>

      <p class="T2">Bruno otáčel hlavou ze strany na stranu.</p>

      <p class="T2">„Z&nbsp;Brodu.“</p>

      <p class="T2">„Ba ne, z&nbsp;dolů.“</p>

      <p class="T2">Rozběhli se. Po několika krocích se Bruno zarazil.</p>

      <p class="T2">„Běžíme přímo k&nbsp;němu,“ vykřikl. „Říkal jsem ti, že jede z&nbsp;Brodu!“</p>

      <p class="T2">Mezi stromy zahlédli světlo lokomotivy. Znovu se dali do běhu. Když pochopili, že před vlakem neutečou, Bruno se přitiskl k&nbsp;zábradlí a&nbsp;vtáhl břicho. Ve světle měsíce viděl, jak Fuchs odhazuje prut s&nbsp;rybami a&nbsp;souká se mezi pražce.</p>

      <p class="T2">„Dělej!“ zakřičel na Bruna a&nbsp;Bruno se odlepil od zábradlí, vybral si mezeru mezi dvěma pražci a&nbsp;pokusil se do ní vmáčknout.</p>

      <p class="T2">Když nad nimi projížděla lokomotiva, viseli z&nbsp;mostu, křečovitě se drželi pražců a&nbsp;polykali jiskry, které odletovaly od železných kol.</p>

      <p class="T2">Jakmile vlak zmizel ve tmě, s&nbsp;tvářemi zalitými potem se drápali zpět. Vlhké prsty jim však klouzaly a&nbsp;ani jeden z&nbsp;nich se nedokázal vzepřít tak, aby se mohl vytáhnout mezi pražci vzhůru.</p>

      <p class="T2">„Pod náma je&nbsp;—“ začal Fuchs.</p>

      <p class="T2">„Drž hubu!“ zařval Bruno.</p>

      <p class="T2">Po chvíli se uklidnil. Nadechl se a&nbsp;napjal svaly. Věřil, že tentokrát se mu to podaří.</p>

      <p class="T2">„Ne!“</p>

      <p class="T2">Dral se na nahoru tak usilovně, že mu uklouzla ruka. Visel jen na levičce a&nbsp;zhluboka oddechoval, posléze se zachytil i&nbsp;pravou rukou a&nbsp;olízl si z&nbsp;horního rtu pot.</p>

      <p class="T2">„Co je dole?“ zeptal se Fuchse.</p>

      <p class="T2">„Já vlastně nevím,“ řekl Fuchs a&nbsp;odplivl si.</p>

      <p class="T2">Bruna napadlo, zda uslyší, jak slina dopadne na dno strže.</p>

      <p class="T2">Neslyšeli nic.</p>

      <p class="T2">„Vsadím se, že až vylezeme nahoru, pojede další vlak,“ prorokoval ponuře Fuchs a&nbsp;podle toho, jak sípal, Bruno usoudil, že se snaží protlačit do kolejiště.</p>

      <p class="T2">Po dlouhých minutách zbytečného úsilí se vzdali. Povaha jejich obtíží se změnila, všechnu snahu nyní museli napnout k&nbsp;tomu, aby se udrželi nad propastí.</p>

      <p class="T1">Když Bruno ucítil, že se jeho tváře dotýká mrtvá ryba, zaúpěl.</p>

      <p class="T2">„Co je?“</p>

      <p class="T2">Fuchsův hlas zněl přiškrceně.</p>

      <p class="T2">„Nic,“ řekl Bruno.</p>

      <p class="T2">„Už nemůžu,“ dodal pak. „Myslíš, že je pod náma velká hloubka?“</p>

      <p class="T2">„Jo.“</p>

      <p class="T2">„Co budeme dělat?“</p>

      <p class="T2">„Mohli bysme křičet.“</p>

      <p class="T2">Fuchsův návrh byl nesmyslný, protože v&nbsp;lese a&nbsp;uprostřed noci by je stejně nikdo neslyšel. Přesto volali o&nbsp;pomoc. Jejich křik se ztrácel mezi větvemi borovic a&nbsp;smrků.</p>

      <p class="T2">„Budeme muset skočit,“ řekl ochraptěle Fuchs.</p>

      <p class="T2">Bruno vydal nějaký zvuk a&nbsp;Fuchs si uvědomil, že jeho přítel pláče.</p>

      <p class="T2">„Maminko!“</p>

      <p class="T2">Teď už nabíral i&nbsp;Fuchs. V&nbsp;duchu se vrátil k&nbsp;Brunově otázce&nbsp;— jaká je pod nimi hloubka?</p>

      <p class="T2">Neodvažoval se skočit, bylo mu však jasné, že na mostě se příliš dlouho neudrží. Možná, že kdyby skočil nějak šikovně, bokem —</p>

      <p class="T2">Plakal, hlasitě a&nbsp;bez ostychu.</p>

      <p class="T2">Potom oba dva uslyšeli neznámý mužský hlas. Po nohou jim přejelo nažloutlé světlo karbidky.</p>

      <p class="T2">„Kdo je tu?“</p>

      <p class="T2">V&nbsp;úzké strouze pod nimi stál Emil Weissmann. Na sobě měl vysoké boty a&nbsp;v&nbsp;ruce držel mrtvého zajíce.</p>

      <p class="T2">Fuchs a&nbsp;Bruno mu užasle civěli do tváře. Když zjistili, že od země je dělí necelé dva metry, pustili se mostu a&nbsp;s&nbsp;žuchnutím dopadli na dno strouhy.</p>

      <p class="T2">„Co jste tam dělali?“ zajímalo Weissmanna.</p>

      <p class="T2">Zvědavě pozoroval, jak si chlapci očišťují kolena a&nbsp;otírají slzy. Potom mu to došlo. Dal se do smíchu.</p>

      <p class="T2">„Jak dlouho jste tam viseli?“ Vsunul zajíce pod paži a&nbsp;z&nbsp;kapsy vytáhl cigaretu. „Vlak projel před půlhodinou.“</p>

      <p class="T2">Když si představil, jak dlouho chlapci viseli nad nehlubokým korytem, opět se rozesmál.</p>

      <p class="T2">Fuchs ho v&nbsp;tu chvíli nenáviděl.</p>

      <p class="T2">„Prosím vás, že nic neřeknete,“ škemral Bruno. „Táta by mě zabil.“</p>

      <p class="T2">Weissmann vyfoukl kouř z&nbsp;cigarety a&nbsp;s&nbsp;odpovědí si dal na čas.</p>

      <p class="T2">„No jo,“ řekl pak. „Zůstane to mezi náma.“</p>

      <p class="T2">Zvedl lampu a&nbsp;posvítil na mrtvé ryby, které stále visely z&nbsp;mostu.</p>

      <p class="T2">„Už je nechceme,“ vyhrkl rychle Bruno. „Nechte si je!“</p>

      <p class="T2">„Co s&nbsp;takovýma zdechlinama,“ řekl Weissmann. „Do rána je tu sežerou ptáci.“</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Ačkoliv slíbil, že bude mlčet, Weissmann je prozradil o&nbsp;týden později. Udělal to v&nbsp;hospodě, kde potkal Fuchsova dědečka a&nbsp;Brunova otce. Byl opilý a&nbsp;jeho historce o&nbsp;dvou vyděšených chlapcích se smál celý lokál, kromě Otty Hermanna a&nbsp;Petera Hechta.</p>

      <p class="T2">Když se Otto Hermann vrátil domů, vyhledal svého vnuka, přikázal mu, aby si stáhl kalhoty, a&nbsp;tloukl ho tak dlouho, dokud nezasáhla Emma Rosa. Erich se jí schoulil v&nbsp;náručí. Bylo mu jasné, že Weissmann promluvil.</p>

      <p class="T2">Svině, pomyslel si a&nbsp;zaťal zuby.</p>
    </div>
  </div>
</body>
</html>
