<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-68.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-68.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-67">Weissmann</p>

      <p class="T1">Na začátku září se bílily třídy, a&nbsp;protože školní správce byl už měsíc na frontě, zbyla všechna práce na Kláru s&nbsp;Fuchsem.</p>

      <p class="T2">Před setměním byli hotovi. Fuchs odnesl zbytky vápna a&nbsp;Klára se pustila do úklidu. Zatímco čekala, než se jí ohřeje voda, kouřila cigaretu; stála přitom u&nbsp;okna, v&nbsp;loužičce špinavé vody. Když zamáčkla nedopalek a&nbsp;narovnala se, v&nbsp;okenní tabulce, která se s&nbsp;příchodem tmy změnila v&nbsp;zrcadlo, zahlédla Weissmanna. Mechanicky zvedla ruku a&nbsp;stáhla si z&nbsp;vlasů šátek, potom uvolnila prsty pravé ruky a&nbsp;nechala z&nbsp;nich vyklouznout kartáč.</p>

      <p class="T2">Teprve když odešel, zjistila, že ji kousl do rtů tak silně, až z&nbsp;nich vytryskla krev.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">O&nbsp;rasovi věděla pouze dvě věci: že ho v&nbsp;roce 1917 ve Francii zranila nepřátelská kulka a&nbsp;že svou dceru vychovává sám.</p>

      <p class="T1">Kulka vnikla do Weissmannova těla pětadvacátého srpna, v&nbsp;půl sedmé ráno. Prolétla kůží, svalem, částí levé plíce a&nbsp;vyšla zády. Weissmann se probudil v&nbsp;polním lazaretu, a&nbsp;když mu lékař oznámil, že jedna z&nbsp;jeho plic je poškozená, snažil se uklidnit faktem, že plíce má dvě. Den nato dostal horečku a&nbsp;upadl do bezvědomí, z&nbsp;nějž se probral o&nbsp;tři týdny později. První, co zahlédl, byl vlastní úmrtní list, pečlivě vyplněný, s&nbsp;jedinou prázdnou kolonkou, datem úmrtí. Natáhl se pro něj a&nbsp;vsunul jej pod polštář, přesvědčený o&nbsp;tom, že právě zahodil svou jízdenku na druhý břeh.</p>
    </div>
  </div>
</body>
</html>
