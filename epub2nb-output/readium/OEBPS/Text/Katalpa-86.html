<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-86.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-86.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-85">Oheň a&nbsp;díra v&nbsp;čelisti</p>

      <p class="T1">Bomba, která zabila Huga Melmana, byla vyrobena v&nbsp;továrně spadající do správy Hermann-Göring-Werke ve Stuttgartu a&nbsp;na jejím smontování se podílelo osm lidí.</p>

      <p class="T2">Kromě techniků, kteří ji umísťovali na palubu letadla, se jí naposledy dotýkala Trudi Lambachová. Trudi před válkou pracovala jako pokojská v&nbsp;hotelu Dahlmann a&nbsp;to, že v&nbsp;roce 1942 musela nastoupit do továrny, považovala za nespravedlnost. První den v&nbsp;továrně ji naštěstí přesvědčil o&nbsp;tom, že se příliš nenadře; byla přidělena na místo, kde probíhaly výstupní kontroly a&nbsp;kde společně s&nbsp;několika dalšími dívkami prohlížela vnější opláštění bomb.</p>

      <p class="T2">Nad tím, že se dotýká předmětů, jež nakonec někoho usmrtí, Trudi nepřemýšlela (věděla, že některé dívky ano) a&nbsp;bombu, která později ukončila Melmanův pobyt na zámku, zkontrolovala v&nbsp;prosinci roku 1944. Ten den byla roztržitá, kvůli náletům se špatně vyspala a&nbsp;Melmanova bomba byla poslední, kterou před svým odchodem domů prohlédla. Byla bez vady, dotáhnout potřeboval pouze jeden ze šroubků držících lem kovového pláště. Trudi ho dotáhla klíčem s&nbsp;úzkou hlavou, nehtem vyzkoušela, zda se neprotáčí, a&nbsp;v&nbsp;době, kdy si ve svém pokoji na ubytovně kartáčovala vlasy, byly bomby, jež zkontrolovala, postupně nakládány na vůz a&nbsp;odváženy do muničního skladu.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Bomba, která Rosenmüllerův zámek srovnala se zemí, se z&nbsp;letadla uvolnila v&nbsp;půl desáté večer. Stalo se to nedopatřením, skutečným cílem německých letadel bylo Stare Miasteczko v&nbsp;Polsku.</p>

      <p class="T2">Melmana, jenž právě usoudil, že nastal čas na podvečerní četbu, zastihla smrt v&nbsp;chodbě nedaleko knihovny; těsně předtím stačil pohlédnout ke stropu a&nbsp;podivit se nad prasklinou, jež se v&nbsp;něm objevila.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Zámek hořel až do poledne následujícího dne. Kdosi zavolal hasiče; když přijeli, usoudili, že hasit plameny již nemá smysl, a&nbsp;společně s&nbsp;lidmi, kteří se k&nbsp;požáru seběhli, zvědavě pozorovali, jak se okázalá stavba mění ve změť ohořelých trámů a&nbsp;popela.</p>

      <p class="T2">Klára se k&nbsp;požáru dostala mezi prvními. Pátravě se rozhlížela po tvářích ozářených plameny, a&nbsp;protože nikde neviděla Weissmanna, propadla panice. Rozběhla se k&nbsp;jeho domu a&nbsp;v&nbsp;půlce cesty do něj vrazila, na sobě měl seprané spodky se šlemi visícími podél boků a&nbsp;přes hlavu si přetahoval košili. Vrátili se k&nbsp;ohni, a&nbsp;když se s&nbsp;hlasitým praskotem sesula střecha a&nbsp;z&nbsp;balkónu vztyčeného nad vchodem se vyrojily jiskry, zaťala nehty do Weissmannovy dlaně.</p>

      <p class="T2">„Je tam Melman,“ uvědomila si.</p>

      <p class="T2">Weissmann jí sevřel paži.</p>

      <p class="T2">„Tomu už nepomůžeme,“ řekl.</p>

      <p class="T2">Stáli v&nbsp;bezpečné vzdálenosti, a&nbsp;přesto se na ně valilo horko a&nbsp;dusivý kouř.</p>

      <p class="T2">„Je tam Melman,“ opakovala Klára a&nbsp;přitiskla se k&nbsp;Weissmannovi.</p>

      <p class="T2">„Musím na záchod,“ zašeptala pak a&nbsp;jemu se ulevilo; ještě před okamžikem měl strach, že ji stihl nějaký záchvat. Odvedl ji k&nbsp;lesu začínajícímu za zámeckým parkem a&nbsp;naslouchal, jak si v&nbsp;hluboké závěji skryté za hradbou šípkového trní udupává místo. Když zaslechl, jak se otírá sněhem, dojalo ho to téměř k&nbsp;pláči. Vynořila se s&nbsp;urousaným podolkem a&nbsp;provinilým výrazem ve tváři; objal ji a&nbsp;odvedl zpátky do školy, kde ji uložil do postele; potom se vydal zpět k&nbsp;ohni požírajícímu zdi Rosenmüllerova zámku.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Sofie Zawistowska přijela do koncentračního tábora na okraji Polska 18. září roku 1942 a&nbsp;v&nbsp;mučivém prostředí lágru se jí podařilo přežít téměř dva roky. V&nbsp;srpnu roku 1944 byla převezena do Osvětimi, a&nbsp;když v&nbsp;prosinci téhož roku onemocněla tyfem, pochopila, že svůj příděl štěstí vyčerpala, a&nbsp;po ranním nástupu se přihlásila v&nbsp;táborové nemocnici. Na několik dní upadla do komatu a&nbsp;probudila se právě na Nový rok, vyhladovělá, s&nbsp;tělem do poloviny ochrnutým a&nbsp;zuby volně uloženými v&nbsp;dásních. Lůžko s&nbsp;ní sdílelo několik dalších žen a&nbsp;Sofie, která netušila, že leží v&nbsp;horním patře pryčny, se pokusila vstát. S&nbsp;hlasitým výkřikem se zřítila na podlahu. Hluk způsobený jejím pádem přivolal jednoho ze sanitářů. Užasle zůstal na Sofii hledět; domníval se, že je dávno mrtvá. Vzal ji v&nbsp;podpaží a&nbsp;odtáhl k&nbsp;umyvadlu na chodbě. Večer dohlédl na to, aby dostala polévku, a&nbsp;ještě později se s&nbsp;ní rozdělil o&nbsp;malý bochník chleba.</p>

      <p class="T2">Při pádu si Sofie zlomila nohu a&nbsp;dvě žebra. Když v&nbsp;polovině ledna opustili Osvětim všichni, kdo mohli chodit, zavřela oči a&nbsp;doufala, že smrt přijde co nejrychleji. Někteří z&nbsp;nemocných se posléze odvážili vyjít z&nbsp;budovy a&nbsp;prozkoumat pusté táborové ulice. Vrátili se s&nbsp;neuvěřitelnou zprávou — Němci i&nbsp;vězni zmizeli, tábor zel prázdnotou.</p>

      <p class="T2">O&nbsp;týden později vstoupili do Osvětimi první ruští vojáci. Sofie byla odvezena do domu spravovaného Červeným křížem a&nbsp;po dlouhé době usínala v&nbsp;čisté posteli s&nbsp;vlastní přikrývkou. Druhý den jí francouzský chirurg znovu zlomil špatně srůstající nohu a&nbsp;pečlivě ji zasádroval. Se zlomenými žebry nemohl dělat nic a&nbsp;Sofie, pro kterou bylo důležité především to, že přežila, nad tím mávla rukou. Jakmile se zotavila, vrátila se do Polska a&nbsp;pokusila se navázat tam, kde před pěti lety její život skončil.</p>

      <p class="T2">V&nbsp;roce 1950 se vystěhovala do Izraele.</p>

      <p class="T2">Lékaři, který jí ve dvaapadesátém roce dělal zubní protézu&nbsp;— a&nbsp;kterého si později vzala za manžela — vysvětlila, že o&nbsp;většinu zubů přišla v&nbsp;koncentračním táboře. Potom se dotkla čelisti v&nbsp;místech, kde jiným lidem vyrůstal spodní špičák. Tvář jí naplnil takový smutek, že dentista odložil kleště, jimiž chtěl svou pacientku zbavit úlomků stoliček dosud vězících v&nbsp;dásních.</p>

      <p class="T2">Sofie si hladila čelist a&nbsp;vzpomínala na muže, který ji připravil o&nbsp;zub; stalo se to před lety na břehu Visly, tehdy se jí podařilo uprchnout z&nbsp;ghetta a&nbsp;muže, kterého zahlédla na břehu, požádala o&nbsp;pomoc. Odmítl a&nbsp;několikrát ji udeřil do brady; když se zvedala ze země, uvědomila si, že má ústa plná krve a&nbsp;jazykem nahmatala něco ostrého, odplivla si a&nbsp;zjistila, že s&nbsp;krví a&nbsp;slinami vyplivla levý špičák.</p>

      <p class="T2">Nyní, v&nbsp;bezpečí zubařské ordinace v&nbsp;Haifě, cítila, že v&nbsp;ní opět ožívá stará nenávist. Zatoužila se tomu muži ukázat, vrátit mu ránu a&nbsp;oznámit, že jemu navzdory přežila a&nbsp;vede se jí dobře (teď už ano); oči se jí zaleskly a&nbsp;rty zachvěly, sklonila hlavu a&nbsp;lékař, který stál nad ní, ji rozpačitě pohladil; tak začal jejich vztah.</p>

      <p class="T2">Z&nbsp;Melmana tou dobou už mnoho nezbývalo, spálená lebka s&nbsp;promáčklým spánkem, zbytky hrudního koše a&nbsp;stehenní kost, kterou rozdrtil trám z&nbsp;padajícího stropu; to vše uložené na hřbitově ve Rzech.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Klára Melmanovu smrt oplakala, neochotným a&nbsp;suchým pláčem; zazlívala si, že v&nbsp;době, kdy Melman umíral, si ulevovala v&nbsp;nedalekém křoví. Potíže, které se poprvé projevily v&nbsp;Hinterbergenu, ji dostihly i&nbsp;tady; její peristaltika tak dokonale kopírovala zvraty, jimiž procházelo Německo, že stačilo, aby zaslechla slovo nálet, a&nbsp;vzbouřil se jí žaludek. Vlastní křehkost ji rozčilovala, zatím však nepřišla na to, jak se s&nbsp;ní vyrovnat; pokaždé, když se domnívala, že se jí to podařilo, stalo se něco, co jí podrazilo nohy, buď ji někdo opustil, nebo jí došly cigarety.</p>
    </div>
  </div>
</body>
</html>
