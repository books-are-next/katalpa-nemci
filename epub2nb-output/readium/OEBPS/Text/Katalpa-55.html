<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-55.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-55.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-54">Ras</p>

      <p class="T1">Otec Hanny Weissmannové byl nejméně o&nbsp;hlavu menší než ona.</p>

      <p class="T2">Když mu řekla, že přišla, protože slyšela jeho dceru mluvit česky, zavrtěl hlavou a&nbsp;zareagoval podobně jako Oskar Paulus.</p>

      <p class="T2">„Copak nemáte nic lepšího na práci?“</p>

      <p class="T2">Stála mezi dveřmi jeho domu, kolem ní poskakoval černobílý psík a&nbsp;chňapal jí po kotnících. Byl počátek dubna a&nbsp;ze zatažené oblohy se sypal sníh s&nbsp;deštěm. Měla pocit, že se její tělo rozdělilo na dvě poloviny, záda měla vlhká od sněhových vloček a&nbsp;obličej a&nbsp;hruď jí zalévalo teplo vycházející z&nbsp;domu.</p>

      <p class="T2">Weissmann se tvářil uzavřeně a&nbsp;nepřátelsky, proto ji překvapilo, když ji pozval dál. Síň byla temná a&nbsp;v&nbsp;kuchyni se téměř zapotácela pod náporem ostrého živočišného pachu; jeho zdrojem nebylo jen Weissmannovo tělo, jak se zprvu domnívala, ale celý dům, stěny, trámy i&nbsp;spáry v&nbsp;podlaze. Nenápadně si vyčistila nos a&nbsp;Weissmann se zasmál.</p>

      <p class="T2">„Kafe?“</p>

      <p class="T2">Podal jí otlučený hrneček a&nbsp;usadil se na lavici u&nbsp;dlouhého stolu. Pozoroval ji zvědavýma, tvrdýma očima, spodní ret mu nepatrně vystupoval, a&nbsp;dodával tak jeho tváři podrážděný výraz.</p>

      <p class="T2">Mlčel.</p>

      <p class="T2">Napila se kávy a&nbsp;rozhlédla se. Teprve nyní si všimla podivného vybavení jeho kuchyně, a&nbsp;zatímco si místnost s&nbsp;pootevřenými ústy prohlížela, on v&nbsp;pobaveném úšklebku obnažil silné zuby.</p>

      <p class="T2">„Jsem ras,“ řekl. „To jste nevěděla?“</p>

      <p class="T2">Sáhl do police nad sebe a&nbsp;položil před ní vycpaného vrabce.</p>

      <p class="T2">„Občas se živím taky jako preparátor,“ vysvětlil.</p>

      <p class="T2">Váhavě se vycpaného vrabce dotkla.</p>

      <p class="T2">„Vezměte si ho,“ navrhl velkoryse. „Je váš.“</p>

      <p class="T2">Poděkovala a&nbsp;s&nbsp;nechutí ptáka vsunula do kapsy. Weissmann dopil kávu.</p>

      <p class="T2">„Takže,“ řekl, „co uděláme s&nbsp;Hannou?“</p>

      <p class="T2">Zatoužila co nejrychleji odejít, zbavit se mrtvolky, kterou cítila v&nbsp;kapse, a&nbsp;pečlivě si vydrhnout ruce.</p>

      <p class="T2">„Bude stačit, když s&nbsp;ní promluvíte,“ řekla.</p>

      <p class="T2">Kývl a&nbsp;přistoupil k&nbsp;ní tak blízko, že ucítila jeho dech. Zvedl se jí žaludek a&nbsp;couvla; zaregistroval to, ale nic neřekl.</p>

      <p class="T2">„Hannina matka byla Češka,“ řekl, když ji vyprovázel ven.</p>

      <p class="T2">Zastavila se na dvorku, před cihlovým přístěnkem s&nbsp;dlouhým komínem.</p>

      <p class="T2">„Moje kuchyně,“ ukázal bradou. „Chcete se podívat?“</p>

      <p class="T2">Zavrtěla hlavou. Znovu na ni vycenil zuby, lesklé a&nbsp;tak husté, že to vypadalo, jako by z&nbsp;jeho dásní vyrazily v&nbsp;jediném trsu. Odněkud se ozvalo ječivé vyštěknutí jeho malého psa a&nbsp;ona málem vykřikla hrůzou. Zapotácela se a&nbsp;Weissmann ji pevně uchopil za loket.</p>

      <p class="T2">„Pozor,“ zašeptal.</p>

      <p class="T2">Řídkým sněhem na jeho dvorku se přebrodila k&nbsp;brance. Když se ohlédla, viděla, jak stojí ve dveřích, zalitý měkkým světlem lampy. Díval se za ní a&nbsp;oči mu zářily, jako by je měl ze skleněných korálků, které přišíval na mrtvá zvířata.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Vrabce, kterého jí dal, se neodvážila vyhodit. Rukou obalenou v&nbsp;kapesníku ho vyňala z&nbsp;kapsy a&nbsp;položila na okno. Když se večer ukládala ke spánku, uvědomila si, že se pokojem šíří podivná vůně. Chvíli pátrala, odkud se bere, a&nbsp;pak zamířila k&nbsp;vycpanému zvířeti. Přiblížila k&nbsp;němu špičku nosu a&nbsp;okamžitě si vybavila Weissmannovu kuchyni, štiplavý pach vyčiněných kůží, petroleje a&nbsp;ještě něčeho dalšího; vzpomněla si na vůni, která vycházela přímo z&nbsp;rasova těla, kořeněnou a&nbsp;nestoudnou; na vůni člověka, který je v&nbsp;neustálém kontaktu se smrtí, a&nbsp;přesto nemá strach.</p>

      <p class="T2">Odhodlaně vrabce vzala a&nbsp;hodila jej do kamen, pak zabouchla dvířka, vklouzla do postele a&nbsp;přetáhla si peřinu přes hlavu.</p>
    </div>
  </div>
</body>
</html>
