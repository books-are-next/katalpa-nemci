<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-19.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-19.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-18">Dědečkova pracovna</p>

      <p class="T1">Klářini prarodiče, Anna-Marie a&nbsp;Wilhelm Eggertovi, žili v&nbsp;prostorné vile na okraji města.</p>

      <p class="T2">Klára je každou neděli navštěvovala. Ve vstupní hale osvětlené velkým lustrem si odložila kabát a&nbsp;po koberci, místy prošlapaném až na vlněnou osnovu, přešla do jídelny. Cestou minula výklenek, ve kterém byly na stěně připevněny dva telefonní aparáty, černý a&nbsp;bílý.</p>

      <p class="T2">„To je proto, abychom se neprali,“ vysvětlil jí kdysi dědeček.</p>

      <p class="T2">Vedle telefonů ležela na mosazném stolku miska naplněná bonbóny a&nbsp;Klára si často představovala, jak dědeček nebo babička s&nbsp;někým hovoří, jednou rukou si přidržují sluchátko a&nbsp;druhou, v&nbsp;níž pevně svírají mluvítko, šátrají v&nbsp;misce s&nbsp;cukrovím.</p>

      <p class="T2">Před obědem kuchařka pokaždé natočila gramofon, takže při jídle hrála hudba. Mluvit se nesmělo, babička se domnívala, že to škodí trávicímu procesu. Po jídle následoval dort a&nbsp;káva, kterou si všichni odcházeli vypít do přilehlé knihovny. Klára měla svůj vlastní hrneček. Byl menší než ostatní šálky a&nbsp;zdobil ho psík s&nbsp;tupým výrazem v&nbsp;obličeji. Nenáviděla ten šálek a&nbsp;potěšilo ji, když se jí ho při jedné z&nbsp;návštěv podařilo rozbít. Babička chvíli hořekovala, ale potom poslala služebnou do kuchyně a&nbsp;před Klárou se objevil nový hrneček, stejný jako ten první. Když Klára dopila kávu, bílou a&nbsp;hodně sladkou, obrátila ho a&nbsp;přečetla si nápis na jeho dně. Už nikdy pak nevěřila tomu, že by v&nbsp;Rosenthalu dokázali vyrobit něco pěkného.</p>

      <p class="T1">Babička se Kláru pravidelně pokoušela přimět ke zpěvu. Připravila si noty, a&nbsp;jakmile se usadila ke klavíru, Klára se postavila za její záda a&nbsp;začala zpívat. Přestože ji poslouchali jen rodiče, nervozitou se jí chvěly ruce i&nbsp;hlas. Obvykle stačila odzpívat několik slok, než se z&nbsp;divanu ozval dědeček:</p>

      <p class="T2">„Nech toho krákorání. Třeští mi z&nbsp;něj hlava!“</p>

      <p class="T2">Babička se neodvážila nic namítnout, dědečkova hlava byla posvátná. Na gymnáziu přednášel filozofii a&nbsp;literaturu, a&nbsp;navíc dokázal plynně hovořit arabsky a&nbsp;persky. Klára byla vděčná za to, že přerušil její nedobrovolné představení, přestože to udělal tak neomaleně. Posadila se vedle něj a&nbsp;dědeček ji vzal za ruku. Měl teplou a&nbsp;pevnou dlaň a&nbsp;ona ho obdivovala, protože dokázal číst znaky mrtvých lidí.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Dobře si vzpomínala, jaké to bylo, když poprvé zabloudila do dědečkovy pracovny.</p>

      <p class="T2">Dědeček seděl u&nbsp;okna a&nbsp;čistil si dýmku, na rozepnuté vestě se mu usazovala smítka tabáku. Ona bloumala místností, brala do rukou knihy a&nbsp;prohlížela si je. Začala chodit do školy a&nbsp;dokázala číst první slova, ovšem mátlo ji, že knihy na dědečkově stole jsou plné značek, kterým nerozumí.</p>

      <p class="T2">„Co je to, dědečku?“ zeptala se a&nbsp;ukázala na jednu z&nbsp;knih.</p>

      <p class="T2">„Knížka.“</p>

      <p class="T2">Zamračila se a&nbsp;to ho pobavilo.</p>

      <p class="T2">„Napsal ji Averroes,“ dodal.</p>

      <p class="T2">„Ty ho znáš?“</p>

      <p class="T2">Listovala arabskou knihou.</p>

      <p class="T2">„Kéž by. Bohužel už zemřel.“</p>

      <p class="T2">„A&nbsp;tenhle?“</p>

      <p class="T2">Vzala do ruky další svazek.</p>

      <p class="T2">„Al-Fárábí. I&nbsp;ten je mrtvý.“</p>

      <p class="T2">Klára si zkoumavě prohlížela vlnovky a&nbsp;kolečka, která po sobě zanechali neznámí filozofové. Dědeček se přestal věnovat dýmce, a&nbsp;když se dotkla další knihy, řekl:</p>

      <p class="T2">„Tuhle napsal Spinoza. Zemřel před mnoha staletími.“</p>

      <p class="T2">Klára se zadívala na hebrejské písmo. Arabština se jí zamlouvala víc. Když knihu vracela, srazila na zem tenký svazek v&nbsp;papírovém obalu. Sklonila se, aby ho zvedla. Dědeček natáhl krk a&nbsp;krátkozrace luštil titulní stránku.</p>

      <p class="T2">„Podívejme, Egon Friedell,“ usmál se. „Přeložil Thomase Carlylea.“</p>

      <p class="T2">Klára knihu opatrně položila na psací stůl.</p>

      <p class="T2">„Ten už taky umřel?“ zeptala se lhostejně.</p>

      <p class="T2">Hovor o&nbsp;mrtvých ji dávno přestal bavit.</p>

      <p class="T2">„Kdo? Carlyle?“</p>

      <p class="T2">„Hm.“</p>

      <p class="T2">„Carlyle ano,“ odpověděl dědeček. „Ale Friedell ještě ne.“</p>

      <p class="T2">Netušil, že Egon Friedell zemře o&nbsp;několik let později, když na schodech svého domu zaslechne kroky příslušníků gestapa.</p>
    </div>
  </div>
</body>
</html>
