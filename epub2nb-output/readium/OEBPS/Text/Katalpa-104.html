<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-104.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-104.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-103">Poklad ze dna</p>

      <p class="T1">Měsíc po Fuchsově odchodu ucítil Martin Levička zápach vycházející z&nbsp;nepoužívané studny vykopané na samé hranici sadu a&nbsp;zahrady.</p>

      <p class="T2">Zjistil, že kamenné desky zakrývající její roubení někdo odsunul, a&nbsp;když se nad studnu naklonil, vyrazil mu proti tváři roj podrážděných much. Zalapal po dechu a&nbsp;odvrátil se; pak přivolal sousedy, kteří se začali přít o&nbsp;to, jaké zvíře se ve studni mohlo utopit.</p>

      <p class="T2">Den nato, když ze studny vyšly všechny jedovaté plyny, si Barbořin muž uvázal kolem nosu a&nbsp;úst šátek, spustil do studny lampu a&nbsp;dlouho mžoural do šera. Když se narovnal, tiše oznámil, že v&nbsp;zahnívající vodě na dně plave mrtvé tělo. Jeden z&nbsp;přihlížejících mužů se uvolil do studny vlézt; v&nbsp;holínkách a&nbsp;s&nbsp;klubkem tlustého provazu v&nbsp;podpaží opatrně sestoupil po dlouhém žebříku a&nbsp;upevnil provaz k&nbsp;mrtvole.</p>

      <p class="T2">Tělo, které muži vytáhli ven, bylo bílé a&nbsp;nafouklé, kůže z&nbsp;obličeje se odlupovala. Barbora, tisknoucí k&nbsp;prsům tvářičku své malé dcerky, nebožtíka obaleného blátem poznala.</p>

      <p class="T2">„To je přece Fuchs,“ řekla udiveně.</p>

      <p class="T2">Klára, která to sledovala zpovzdálí, se otočila a&nbsp;zašla hlouběji do sadu. Klekla si do trávy, chvíli nasucho dávila a&nbsp;potom se položila na záda.</p>

      <p class="T2">Donekonečna si představovala, jak se Fuchs krade ke studni, se zaťatými zuby se opírá do kamenných desek uzavírajících její jícen, a&nbsp;když se mu povede udělat dostatečně velkou škvíru, pohlédne k&nbsp;nebi. Pak se nahne nad temný otvor a&nbsp;chřípí mu naplní vůně tlejícího kapradí a&nbsp;kalu. Nadechne se, odhodlaně usedne na okraj jedné z&nbsp;desek a&nbsp;spustí nohy do propasti pod sebou.</p>

      <p class="T2">Nakonec se odstrčí, o&nbsp;hrubý povrch kamene si odře dlaně; jinou bolest nevnímá.</p>

      <p class="T2">Při dopadu na dno si zlomí vaz.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Den poté, co jej vyprostili ze zajetí páchnoucí vody, byl Fuchs pohřben. Pohřeb po dlouhém dohadování zaplatil Martin Levička. Fuchsovo jméno bylo přidáno ke jménům na rodinném náhrobku, a&nbsp;protože kameník si účtoval za každé písmeno, nebylo uvedené celé, místo křestního jména se objevily pouze iniciály E. M., které Kláru zarazily; přestože Fuchsův podpis viděla nejméně tisíckrát, nikdy se ho nezeptala, co písmeno M znamená.</p>
    </div>
  </div>
</body>
</html>
