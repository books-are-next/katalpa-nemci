<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-103.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-103.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-102">Odchod</p>

      <p class="T1">Před kanceláří vysídlovacího úřadu se táhla dlouhá fronta.</p>

      <p class="T2">Klára přišla požádat o&nbsp;to, zda by mohla být vyhoštěna společně s&nbsp;Fuchsem, a&nbsp;když se po několika hodinách dostala dovnitř, napjatě pozorovala muže v&nbsp;šedém obleku, který se probíral svazkem hustě popsaných listin.</p>

      <p class="T2">Když si nakonec urovnal brýle a&nbsp;pohlédl na ni, věděla, co přijde. Zaraženě jí oznámil, že nemá k&nbsp;dispozici žádné doklady o&nbsp;tom, že by kdy byla v&nbsp;Čechách.</p>

      <p class="T2">„A&nbsp;proto, jak pochopíte,“ vysvětloval, „vám nemůžeme ani vystavit příkaz k&nbsp;transportu.“</p>

      <p class="T2">Ukázala mu průkaz vydaný říšskými úřady. Sdělil, že je bezcenný, a&nbsp;když se zeptala, co by měla dělat, zamyslel se. Potom ztišil hlas a&nbsp;poradil jí, aby si sehnala jízdenku na vlak a&nbsp;odjela do Německa sama. Zatímco nad tím uvažovala, zvedl telefon a&nbsp;s&nbsp;někým krátce hovořil. Pak se podíval na hodinky a&nbsp;ke dveřím do chodby, odkud do kanceláře zaléhaly hlasy těch, kdo přišli po ní.</p>

      <p class="T2">„Další možností je sňatek,“ řekl.</p>

      <p class="T2">Pokud se stihne provdat za Němce, který na rozhodnutí o&nbsp;vysídlení teprve čeká, bude později vystěhována společně s&nbsp;ním.</p>

      <p class="T2">„Znáte někoho takového?“ zeptal se.</p>

      <p class="T2">„Ne,“ odpověděla.</p>

      <p class="T2">„Nic jiného vám neporadím,“ pokrčil rameny.</p>

      <p class="T2">Poděkovala mu a&nbsp;vyšla na chodbu. Před úřadem na ni čekal Fuchs, ale ona se před setkáním s&nbsp;ním potřebovala uklidnit. Zamířila na toaletu. Kabinka byla obsazená, pootevřenými dveřmi zahlédla podsaditou ženu uvelebenou na míse a&nbsp;zaníceně diskutující s&nbsp;přítelkyní, která se opírala o&nbsp;zárubeň a&nbsp;kouřila. Když vešla, ženy se na chvíli odmlčely. Pokývla jim, došla k&nbsp;oprýskanému umyvadlu a&nbsp;několikrát otočila kohoutkem. Voda netekla. Obrátila se k&nbsp;oknu, na jehož předprsni seděla hubená dívka, hryzala si nehty a&nbsp;zvědavě si ji prohlížela.</p>

      <p class="T2">„Neteče,“ ušklíbla se, když zachytila Klářin pohled.</p>

      <p class="T2">Klára přivřela oči. Postavila se vedle dívky a&nbsp;hlavu si opřela o&nbsp;sklo. Dívka se odtáhla, ale posléze si dodala odvahy, dotkla se Klářina obličeje, pečlivě prozkoumala slzu, která jí ulpěla na špičce prstu, a&nbsp;soucitně zašeptala: „Zlatíčko.“</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Rozhodnutí o&nbsp;vysídlení dostali všichni němečtí obyvatelé vesnice kromě ní. Zrušený pivovar ve městě se změnil ve sběrný tábor a&nbsp;každý den byly z&nbsp;nádraží vypravovány vlaky do Německa.</p>

      <p class="T2">Fuchs se měl v&nbsp;táboře hlásit pátého července.</p>

      <p class="T2">Během dní, které zbývaly do jeho odjezdu, vyprahl. V&nbsp;noci vycházel z&nbsp;domu a&nbsp;dotýkal se stromů v&nbsp;zahradě, a&nbsp;když byl Martin Levička na poli, líbal zdi statku nebo kladl tvář na roubení vyschlé studny v&nbsp;sadu a&nbsp;plakal.</p>

      <p class="T2">„Už to nejsem já,“ řekl Kláře a&nbsp;ona věděla, že má pravdu.</p>

      <p class="T2">Byl přetaven, udolán a&nbsp;vyprázdněn, zbyla z&nbsp;něj pouhá skořápka.</p>

      <p class="T2">Pomáhala mu sbalit zavazadla. Naplnil stěží jeden kufr, kromě oblečení, gravírované tabatěrky, která patřila jeho dědečkovi, a&nbsp;několika knih, si s&nbsp;sebou nechtěl vzít nic dalšího.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Poslední noc strávili ve výměnku, nad zpola snězenou večeří. Fuchsův strach prostoupil celou místnost.</p>

      <p class="T2">„Na co myslíš?“ zeptala se ho, když vložil hlavu do dlaní.</p>

      <p class="T2">„Na boží muka,“ řekl.</p>

      <p class="T2">Vybavila si kamenný sloup stojící vysoko na kopci; v&nbsp;létě na ně padal stín dvou vzrostlých lip a&nbsp;v&nbsp;zimě byla tak hluboko pod sněhem, že jejich přítomnost prozrazoval pouze špičatý vrcholek litinového kříže.</p>

      <p class="T2">Pohladila ho po ruce. Upřeně hleděl do kouta.</p>

      <p class="T2">Otevřeným oknem proudil do pokoje svěží noční vzduch.</p>

      <p class="T2">„Proč Weissmann?“ zeptal se pak tiše.</p>

      <p class="T2">Neodpověděla hned.</p>

      <p class="T2">„Byla jsem příliš sama,“ řekla po chvíli.</p>

      <p class="T2">„V&nbsp;Německu jsem znala spoustu lidí, ale tady&nbsp;—“</p>

      <p class="T2">Pokrčila rameny.</p>

      <p class="T2">„Jako kdybych byla něčím nakažená. Nikoho jsem nezajímala. Připadala jsem si zbytečná.“</p>

      <p class="T2">Zapálila si cigaretu.</p>

      <p class="T2">„Zbytečná učitelka. Míň než vzduch.“</p>

      <p class="T2">Odložila zápalku.</p>

      <p class="T2">„Na Weissmannovi se mi líbilo, že je jiný než já. Z&nbsp;toho, co si o&nbsp;něm myslí druzí, si nic nedělal.“</p>

      <p class="T2">Pohlédla na něj.</p>

      <p class="T2">„Občas jsem dokonce měla pocit, že vidí pod povrch věcí. Že vidí víc než ostatní.“</p>

      <p class="T2">Nevěděla, jestli jí porozuměl.</p>

      <p class="T2">„Ztratila jsi ho,“ řekl. „Moc tě toho nenaučil.“</p>

      <p class="T2">Zabolelo ji to a&nbsp;trochu se od něj odtáhla.</p>

      <p class="T2">„Odpusť,“ řekl a&nbsp;stiskl její ruku pevněji.</p>

      <p class="T2">Potom už o&nbsp;tom nemluvili.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Odešel časně ráno.</p>

      <p class="T2">Vyprovodila ho na okraj vsi. Na lesní cestě, kde před padesáti lety jeho matka poprvé spatřila nahý mužský klín a&nbsp;váhajíc mezi odporem a&nbsp;zvědavostí k&nbsp;sobě nechala přistoupit svého budoucího muže, neochotně odložil kufr a&nbsp;obrátil se k&nbsp;ní.</p>

      <p class="T2">Klára si všimla, že se mu ve vlasech zachytila pavučina, zvedla ruku a&nbsp;sevřela lesklé vlákno mezi dvěma prsty.</p>
    </div>
  </div>
</body>
</html>
