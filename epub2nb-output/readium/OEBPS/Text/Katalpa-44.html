<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-44.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-44.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-43">Rzy</p>

      <p class="T1">Karl Kolmann měl v&nbsp;kanceláři několik různě starých map.</p>

      <p class="T2">Po obědě je před sebe vyskládal a&nbsp;na každé z&nbsp;nich se vytrvale pídil po vesnici, která se měla stát Klářiným domovem. Nejstarší mapa pocházela z&nbsp;roku 1913, vesnice na ní byla menší než otisk špendlíkové hlavičky a&nbsp;vše nasvědčovalo tomu, že její okolí je systematicky vytěžováno už celá desetiletí. Doly na železnou rudu se střídaly s&nbsp;úzkými proužky polí a&nbsp;jehličnatými lesy. Mapa uváděla výšku 750 metrů nad mořem, vzdálenost od Berlína šest set osmdesát kilometrů a&nbsp;vzdálenost od Hinterbergenu tisíc padesát kilometrů. Městem poblíž vesnice procházela důležitá železniční trať, patrně kvůli transportu vytěžené rudy. Samotný charakter města ani vesnice nebylo možné z&nbsp;mapy vyčíst, ale Karl Kolmann si to uměl představit: továrny, špína a&nbsp;hluk.</p>

      <p class="T1">„Kdybys měl syna, mohl být na frontě a&nbsp;dávno mrtvý,“ řekla mu Franziska, když se večer chystali do postele a&nbsp;on se jí svěřil se strachem z&nbsp;Klářina odjezdu.</p>

      <p class="T2">„Copak přijít o&nbsp;dceru je menší ztráta?“ namítl.</p>

      <p class="T2">Podráždilo ji to. Vztyčila se vedle něj na lokti.</p>

      <p class="T2">„Mluvíš, jako by umírala,“ vyčetla mu. „Jenom se stěhuje, proboha. A&nbsp;nezůstane tam věčně!“</p>

      <p class="T2">Na tváři ucítil spršku ženiných slin.</p>

      <p class="T2">„A&nbsp;kromě toho — “</p>

      <p class="T2">„Ano?“ zeptal se bezvýrazně.</p>

      <p class="T2">„Už mohla být vdaná, kdyby —“ zarazila se. „Kdyby Horst —“</p>

      <p class="T2">Dotkl se její ruky. Vytrhla se mu, vstala a&nbsp;zavřela se v&nbsp;koupelně. Slyšel, jak vzlyká. Otočil se ke zdi a&nbsp;přetáhl si peřinu přes hlavu. Chvíli se zkoušel litovat, ale pak se ho zmocnil spánek.</p>
    </div>
  </div>
</body>
</html>
