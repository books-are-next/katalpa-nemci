<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-96.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-96.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-95">Rodina</p>

      <p class="T1">Na nápad s&nbsp;fotografováním přišla Barbora Levičková na konci listopadu, po návratu ze mše.</p>

      <p class="T2">Nedělních bohoslužeb se s&nbsp;mužem a&nbsp;dcerou účastnila pravidelně, a&nbsp;kdykoliv opouštěla kostel, oči jí padly na vývěsní štít jednoho z&nbsp;domů stojících na náměstí.</p>

      <p class="T2">Bohumil Ptáček, fotograf.</p>

      <p class="T2">Kromě svatební fotografie, kolorované a&nbsp;zasklené v&nbsp;pěkném březovém rámečku, Barbora žádné jiné obrázky neměla a&nbsp;možnost zachytit to, co jednoho dne zmizí, jí připadala lákavá.</p>

      <p class="T1">Následující týden se Levičkovi slavnostně oblékli; Martin Levička si vzal oblek s&nbsp;vestou, Barbora kostým a&nbsp;dcera Jarmila biřmovací šaty z&nbsp;bílého tylu. Protože už několik dní hustě sněžilo, navlékla ji Barbora navíc do vlněného kabátu a&nbsp;šály.</p>

      <p class="T2">„Ve městě to sundáš,“ řekla zdráhající se dívce a&nbsp;připravila střevíce, do kterých se měli u&nbsp;fotografa přezout.</p>

      <p class="T2">„Ještě Němci,“ upozornila muže, který si natahoval vysoké boty a&nbsp;zapínal svrchník.</p>

      <p class="T2">„Němci?“</p>

      <p class="T2">Zaraženě se díval, jak přes dvůr míří k&nbsp;výměnku a&nbsp;klepe na dveře.</p>

      <p class="T2">Ohlédla se přes rameno.</p>

      <p class="T2">„Naši Němci.“</p>

      <p class="T1">Skupinka pěti ztuhlých lidí byla vyfotografována druhého prosince roku 1945.</p>

      <p class="T1">V&nbsp;popředí stojí Jarmila, ruce má sepnuté pod břichem a&nbsp;pootevřená ústa, cestou k&nbsp;železniční zastávce jí sníh promáčel šaty a&nbsp;ona má strach, že jejich vlhký, zmuchlaný lem pokazí aranžmá celého snímku. Za ní se usmívá Barbora. Má namalované rty, levou paží se dotýká Kláry a&nbsp;po jejím pravém boku strnule stojí manžel, s&nbsp;oblekem rozevřeným tak, aby byl vidět řetízek od hodinek.</p>

      <p class="T2">Na Barbořino podivné přání se fotografují se svými Němci, s&nbsp;Klárou Kolmannovou a&nbsp;Erichem Fuchsem. Protože se ukázalo, že Klára nemá co na sebe, vypůjčila si od Barbory blůzu a&nbsp;sukni. Tváří se spokojeně, hlavu naklání k&nbsp;pravému rameni a&nbsp;Martin Levička si později všimne, že mezi ní a&nbsp;Barborou je nápadná podoba, obě ženy působí jako sestry.</p>

      <p class="T2">Fuchs v&nbsp;černém obleku stojí s&nbsp;rukama spuštěnýma podél boků. Jeho obličej je bez výrazu a&nbsp;Barbora Levičková nikdy nepostřehne nepatrnou ztuhlost jeho těla, dobře skrývanou nelibost, s&nbsp;níž se odklání od skupiny lidí vedle sebe, od Kláry i&nbsp;od nových majitelů svého statku. Fuchs chce být sám a&nbsp;daří se mu to navzdory fotografovu zanícenému povzbuzování, blíž k&nbsp;sobě a&nbsp;úsměv, prosím…</p>

      <p class="T2">Všech pět (a&nbsp;dítě v&nbsp;matčině břiše) stojí před kartonovým pozadím, na kterém jsou rozpitými barvami namalované vysoké hory. Má to vzbuzovat dojem vycházky do přírody — Klára se musí v&nbsp;duchu smát, copak tohle jsou lidé, se kterými by se vydala na výlet? Výsledný účinek je však oslaben sametovým závěsem, jehož cíp se nečekaně objeví v&nbsp;záběru.</p>

      <p class="T1">Přesně ve čtyři hodiny odpoledne jsou zachyceni skleněným objektivem, Klára s&nbsp;dechem uvíznuvším v&nbsp;hrdle — fotografovy oči jí něčím připomněly Weissmanna, roztrpčený Fuchs uhýbající pohledem, Barbora, v&nbsp;jejímž lůně se ostýchavě pohnulo dítě, Martin Levička naplněný náhlým pocitem hrdosti a&nbsp;Jarmila v&nbsp;mokrých šatech promrzlá na kost.</p>

      <p class="T1">O&nbsp;týden později si Barbora Levičková fotografii vyzvedla. Nechala ji zarámovat, a&nbsp;když ji přinesla domů, položila ji na kuchyňský stůl a&nbsp;dlouze si ji prohlížela. Večer s&nbsp;obrázkem v&nbsp;podpaží vklouzla do salónu, otočila vypínačem a&nbsp;rozhlédla se po stěnách, na nichž visely podobenky Fuchsových předků. Odhodlaně přistoupila k&nbsp;jednomu z&nbsp;obrazů a&nbsp;zdvihla ruku, aby ho sňala; cítila, že Fuchsova rodina už nemá se statkem nic společného. Dotkla se zlaceného rámu, z&nbsp;něhož vážně hleděl Otto Hermann a&nbsp;stejně jako Emma Rosa podléhal plísni, a&nbsp;vzápětí ruku polekaně stáhla.</p>

      <p class="T2">Neodvážila se.</p>

      <p class="T2">Ustoupila, tvář zrudlou rozpaky. Jako by byla přistižena při krádeži, podobný stud zakusila naposledy v&nbsp;dětském věku.</p>

      <p class="T2">Nakonec fotografii pověsila do nejméně nápadného kouta.</p>
    </div>
  </div>
</body>
</html>
