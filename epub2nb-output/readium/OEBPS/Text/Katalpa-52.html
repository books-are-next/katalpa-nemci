<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-52.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-52.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-51">Daleko od fronty</p>

      <p class="T1">To, že mu zůstal statek, považoval Fuchs střídavě za prokletí a&nbsp;za požehnání.</p>

      <p class="T2">Byl rád, že ho Otto Hermann upřednostnil před ostatními vnuky, zároveň si však uvědomoval, že dům a&nbsp;pole jsou závazkem, kterého se nemůže jen tak zbavit.</p>

      <p class="T2">Záviděl sourozencům, kteří opustili vesnici. Naposledy se s&nbsp;nimi viděl po dědečkově smrti, rozpačitě tehdy stanuli nad hrobem starého muže, bratr Otto v&nbsp;černé sutaně a&nbsp;sestra Roswitha, podruhé těhotná. Fuchs měl dojem, že se na něj dívají skrz prsty, byl z&nbsp;nich nejmladší a&nbsp;díky dědečkově poslední vůli také nejbohatší.</p>

      <p class="T2">„Není to spravedlivé,“ řekla mu sestra, když se vraceli ze hřbitova. „S&nbsp;Erwinem se tísníme v&nbsp;domku u&nbsp;jeho rodičů a&nbsp;ty máš celý statek pro sebe.“</p>

      <p class="T2">Fuchs mlčel. Překvapilo ho, že se večer stal svědkem podobného rozhovoru, tentokrát mezi matkou a&nbsp;bratrem Ottou. Nečekal, že jako kněz by Otto mohl zatoužit po hospodářství. Matku zřejmě napadlo to samé, a&nbsp;když to synovi řekla, Otto se ušklíbl.</p>

      <p class="T2">„Mohl jsem to tu prodat,“ řekl. „A&nbsp;peníze věnovat na dobročinné účely.“</p>

      <p class="T2">Nazítří, když bratr odjížděl a&nbsp;Fuchs ho doprovázel k&nbsp;železniční stanici, se k&nbsp;němu Otto naklonil.</p>

      <p class="T2">„Dej si pozor,“ řekl. „Tahle vesnice tě vysaje.“</p>

      <p class="T2">Sestra Roswitha se zdržela týden. Před odjezdem ji Fuchs přistihl v&nbsp;kuchyni, probírala se příborníkem a&nbsp;balila do šátku stříbrné vidličky.</p>

      <p class="T2">„Dědečkovi by to určitě nevadilo,“ řekla, když si všimla bratrova pohledu.</p>

      <p class="T2">„Vezmi si to všechno,“ odpověděl Fuchs.</p>

      <p class="T2">„Můžu? A&nbsp;co ubrusy? Matce se nikdy nelíbily.“</p>

      <p class="T2">Odjížděla s&nbsp;proutěným košem nacpaným k&nbsp;prasknutí.</p>

      <p class="T1">Fuchs byl odjakživa samotář. Když byl malý, cítil se ve společnosti ostatních dětí nesvůj. Byl drobnější a&nbsp;hubenější než ony a&nbsp;spíš než rvačky ho zajímalo, jestli včely vidí barevně a&nbsp;proč se kočka nemůže spářit se psem. Navíc ho matka nutila hrát na housle. Nenáviděl to, ale přesto každý čtvrtek odevzdaně mířil ke škole a&nbsp;celé odpoledne strávil po boku pana řídícího cvičením stupnic.</p>

      <p class="T2">Od týrání a&nbsp;zlomyslných žertů ze strany spolužáků ho dělila jen tenká hranice, za niž vděčil dědečkově sadu. Otto Hermann měl nejlepší ovocné stromy ve vsi a&nbsp;Fuchs se za jeho zády ochotně dělil se spolužáky o&nbsp;všechno, co urodily.</p>

      <p class="T2">Vychodil měšťanku v&nbsp;Tichém Brodě a&nbsp;ještě před svými devatenáctými narozeninami se zapsal na Učitelský ústav. Patřil mezi průměrné studenty, byl však přičinlivý a&nbsp;spolehlivý. Zpočátku se domníval, že by mohl učit na nějaké střední škole v&nbsp;Tichém Brodě nebo dokonce v&nbsp;Opavě, ale pak, před závěrečnými zkouškami, navštívil řídícího ve Rzech a&nbsp;vyděšeně shledal, že ten dobrý muž nechal do kabinetu, který sdílel se svojí podřízenou, slečnou Krämerovou, nastěhovat další psací stůl.</p>

      <p class="T2">„Budeme tu tři,“ řekl. „Ale jenom chvíli. Slečna Krämerová odejde příští rok do důchodu.“</p>

      <p class="T2">„Myslel jsem, že budu učit jinde,“ hlesl tiše Fuchs.</p>

      <p class="T2">Řídící mávl rukou.</p>

      <p class="T2">„Nesmysl. Znám se se školním inspektorem a&nbsp;promluvím s&nbsp;ním. Chceme tě tady.“</p>

      <p class="T2">Fuchs zaraženě hleděl na svůj nový stůl a&nbsp;na mysli mu vytanulo bratrovo varování, že ho vesnice vysaje.</p>

      <p class="T2">„Nejsi doufám proti.“</p>

      <p class="T2">Hlas řídícího k&nbsp;němu dolehl odněkud zdálky.</p>

      <p class="T2">„Ne,“ řekl. „Jsem moc rád.“</p>

      <p class="T1">Nakonec usoudil, že to nebude tak špatné. Učil děti svých bývalých spolužáků, těch, které kdysi zásobil plody z&nbsp;dědečkova sadu.</p>

      <p class="T2">Přesto časem začal mít dojem, že se bratrovo chmurné proroctví vyplňuje — vesnice jako by ho do sebe vsávala. Kvůli těžbě železa byla odříznuta od zemědělské tradice kraje a&nbsp;stala se územím sama pro sebe. Bylo tu několik hospodářů, kteří dosud obdělávali pole, ale většina obyvatel pracovala v&nbsp;dolech nebo továrnách. Fuchse občas sevřela hrůza, když si uvědomil, že se ve Rzech narodil a&nbsp;že v&nbsp;nich s&nbsp;největší pravděpodobností také zemře; stával před vchodem do statku, prstem obtahoval letopočet vyrytý v&nbsp;kamenném překladu a&nbsp;snažil se potlačit chvění, které mu přebíhalo po páteři.</p>

      <p class="T2">Oba sourozenci se mu zvolna vytráceli ze života. Matku pohřbíval sám; bratr Otto byl svým nadřízeným odeslán do Říma, odkud poslal soustrastný dopis, a&nbsp;sestra Roswitha se zotavovala z&nbsp;nedávno prodělaného potratu.</p>

      <p class="T2">Dokud studoval, samota na statku se dala snášet. Dům zůstával přes týden zavřený, Fuchs jej otvíral pouze v&nbsp;sobotu večer, když přijel plný energie z&nbsp;velkého města. V&nbsp;neděli odpoledne statek opět zamkl a&nbsp;vracel se do Opavy, kde bydlel v&nbsp;podnájmu s&nbsp;třemi dalšími studenty.</p>

      <p class="T2">V&nbsp;pětatřicátém roce, když nastoupil na praktikantské místo ve Rzech, se zastavil uprostřed kuchyně, zahleděl se na klíče visící na skobě u&nbsp;dveří, a&nbsp;pomyslel si, že od dnešního dne už nebude statek zamykat. Neměl kam odjet, školu dokončil a&nbsp;od školního inspektora obdržel příslib, že do roka převezme učitelské místo po slečně Krämerové. Vesnice si ho přivlastnila, byl poslední z&nbsp;rodu, kromě mrtvých ležících na hřbitově tu nezbyl nikdo další.</p>

      <p class="T2">Věděl, že lidé si od něj udržují odstup. V&nbsp;průběhu studií vypadl z&nbsp;rytmu vesnického života, o&nbsp;tom, kdo se oženil, zemřel nebo komu se narodilo dítě, se dozvídal pouze při svých krátkých návštěvách. Ačkoliv sympatizoval s&nbsp;Hitlerem, odmítl se účastnit pochodů na jeho podporu a&nbsp;ani v&nbsp;osmatřicátém roce se nepřipojil k&nbsp;všeobecnému veselí, které ve Rzech zavládlo. Byl tichý, nespolečenský a&nbsp;používal cizí slova, což ve vesnici, která světu dala několik kněží a&nbsp;jediného inženýra, působilo podezřele.</p>

      <p class="T2">Navíc pil.</p>

      <p class="T2">Nebyl sám, tak jako on pilo ve Rzech několik dalších mužů, potíž však spočívala v&nbsp;tom, že ostatní pili společně, zatímco on pil o&nbsp;samotě. Dokonce si sám pálil kořalku. Čas od času sice zašel do hospody, ale opravdu pít začal až doma, za zavřenými dveřmi.</p>

      <p class="T2">Nikdo nepochyboval o&nbsp;tom, že je dobrý učitel. Své žáky naučil číst a&nbsp;psát, rákosku používal přiměřeně a&nbsp;tak, aby po ní nezůstávaly jizvy, nevystupoval proti církvi a&nbsp;každých čtrnáct dní se účastnil stranických schůzek v&nbsp;Tichém Brodě. Nic dalšího po něm obyvatelé Rzů nepožadovali a&nbsp;on jim také nic dalšího neposkytoval.</p>

      <p class="T2">V&nbsp;roce 1941 se však poprvé objevila zvěst o&nbsp;dopisech do Berlína. Přestože se narodil s&nbsp;vadou kyčlí, kulhal Fuchs jen zanedbatelně; proto bylo zvláštní, že nebyl povolán do armády. Fuchs se své zdravotní obtíže dokonce ani nepokusil zveličovat, naopak, když prořezával stromy nebo v&nbsp;sadu kosil trávu, zrovna kypěl zdravím. A&nbsp;tehdy kdosi přišel s&nbsp;tím, že každé dva týdny odnáší na poštu v&nbsp;Tichém Brodě tlustou obálku adresovanou někomu v&nbsp;Berlíně. O&nbsp;tom, komu a&nbsp;co Fuchs píše, se obyvatelé Rzů mohli jen dohadovat; zdálo se však, že právě tajemná korespondence ho udržuje v&nbsp;bezpečné vzdálenosti od fronty.</p>
    </div>
  </div>
</body>
</html>
