<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-108.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-108.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-107">Odhalení</p>

      <p class="T1">Probudili ji brzy ráno, za okny bylo ještě šero.</p>

      <p class="T2">Hlučně vpadli do místnosti a&nbsp;ona se rychle posadila na posteli a&nbsp;přitáhla si k&nbsp;hrudi pokrývku. Byli tři, dva četníci, třetí muž byl oblečený v&nbsp;civilu. Obstoupili její lůžko a&nbsp;začali na ni křičet. Nerozuměla jim, a&nbsp;teprve když muž v&nbsp;civilu zvedl ruku, četníci zmlkli. Muž přikázal Kláře, aby vstala. Poslechla ho a&nbsp;pocítila nával úzkosti, když jí sdělil, že bude odvedena k&nbsp;výslechu; kdosi na četnické stanici nahlásil, že ve Rzech se skrývá Němka, která se nedostavila k&nbsp;transportu. Snažila se mu vysvětlit, že nemohla být deportována, protože z&nbsp;úředního hlediska neexistuje, ale muž ji neposlouchal. Četníci prohledávali výměnek, vytahovali zásuvky a&nbsp;rozhazovali oblečení. Klára netušila, co hledají, a&nbsp;když se na to zeptala jejich velitele, neodpověděl. Později poslal své podřízené na chodbu a&nbsp;vyzval ji, aby se oblékla. Postavila se k&nbsp;němu zády, ale byla si jistá, že ji pozoruje; rozechvělýma rukama si navlékala punčochy a&nbsp;zapínala blůzu. Byla v&nbsp;šestém měsíci a&nbsp;potřebovala jít na záchod, ale neodvážila se muže požádat o&nbsp;laskavost. Ještě nikdy si nepřipadala tak bezmocná, dokonce ani tenkrát, ve Fuchsově sklepě. Pomyslela si, že pokud neexistuje úředně, jistě nebude obtížné zařídit, aby přestala existovat také fyzicky; vlastně to bylo logické, nejdřív zmizelo její jméno a&nbsp;ona sama teď bude vymazána, události v&nbsp;sobě skrývaly posloupnost.</p>

      <p class="T2">Když vyšli ven, omráčil ji chlad, byl konec září a&nbsp;země poddávající se podzimu nevydávala žádné teplo. Psi uvázaní na dvoře zuřivě štěkali a&nbsp;v&nbsp;otevřených vratech stál automobil s&nbsp;rozsvícenými světly. Zarazila se, přede dveřmi spatřila Levičkovy. Martin objímal Barboru kolem ramen, tvořili nehybné sousoší, ona ve tváři bílá jako smrt a&nbsp;on zamračený, v&nbsp;děravých podvlékačkách a&nbsp;vysokých holinách.</p>

      <p class="T2">Usmála se na ně a&nbsp;přála si, aby něco řekli, zastali se jí a&nbsp;potvrdili, že k&nbsp;nim patří. Manželé však mlčeli a&nbsp;ona se nechala vecpat do vozu. Z&nbsp;obou stran k&nbsp;ní přisedli četníci, a&nbsp;když se vůz rozjel, Klára se ohlédla; dvůr Fuchsova statku se utápěl v&nbsp;šeru a&nbsp;ztuhlé postavy hospodáře a&nbsp;jeho ženy se podobaly stromům, byly nehybné a&nbsp;cizí, ve své semknutosti žijící samy pro sebe.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Na policejní stanici v&nbsp;Tichém Brodě strávila dva dny. Cela, do které ji zavřeli, byla čerstvě vymalovaná. Na pryčně pod zamřížovaným oknem ležel slamník a&nbsp;na stole byl džbán s&nbsp;vodou a&nbsp;smaltované umyvadlo.</p>

      <p class="T2">Vyslýchali ji v&nbsp;nevelké místnosti zařízené jako kancelář. Muž za psacím stolem měl přitažlivou a&nbsp;souměrnou tvář; když ji odváželi ze Rzů, nevšimla si toho. Prohlížel si ji unavenýma očima a&nbsp;kouřil. Nabídl ji cigaretu (nevěděla, jestli to myslí vážně), a&nbsp;když zavrtěla hlavou, rozesmál se. Potom se pohodlně opřel v&nbsp;židli.</p>

      <p class="T2">„Povídejte,“ vyzval ji.</p>

      <p class="T2">Měla žízeň a&nbsp;byla nevyspalá; navíc neměla tušení, co chce slyšet.</p>

      <p class="T2">„Poslouchám,“ řekl.</p>

      <p class="T2">Polkla a&nbsp;začala mluvit o&nbsp;tom, jak přišla do Rzů, o&nbsp;Malkem, o&nbsp;Fuchsovi a&nbsp;o&nbsp;škole. Nepřerušoval ji. Dychtivě vtahoval cigaretový dým a&nbsp;nepřestával na ni zírat, ani když se odmlčela. Ticho se jí zdálo nesnesitelné, a&nbsp;tak mluvila stále dál, opakovala se, zabředala do podrobností, a&nbsp;nakonec, když už ze sebe nemohla vydat víc, se rozplakala.</p>

      <p class="T2">Vyčkával, dokud se neuklidnila, pak si zapálil další cigaretu, předloktí opřel o&nbsp;desku psacího stolu, takže popel padal na svazek papírů opatřených razítkem, a&nbsp;upřel na ni oči.</p>

      <p class="T2">„Povídejte,“ řekl.</p>

      <p class="T2">Přivřela oči a&nbsp;znovu vyprávěla o&nbsp;svém životě ve Rzech, o&nbsp;dětech navštěvujících její třídu a&nbsp;o&nbsp;složce, již vídala při pravidelných návštěvách u&nbsp;Malkeho. Vzpomínala si na ni tak jasně, že musela otevřít oči a&nbsp;přesvědčit se, zda před ní neleží; složka byla nadepsaná jejím jménem a&nbsp;obsahovala všechny potřebné dokumenty — diplom, žádost o&nbsp;učitelské místo v&nbsp;Protektorátu a&nbsp;v&nbsp;říšských župách, pracovní výkaz, dopisy z&nbsp;ministerstva školství.</p>

      <p class="T2">V&nbsp;poledne přinesli jejímu vyšetřovateli oběd, tlustý kus salámu, několik krajíců chleba a&nbsp;silnou kávu. Z&nbsp;pachu uzeniny se Kláře zvedl žaludek; upozornila muže, že bude zvracet.</p>

      <p class="T2">„Kýbl!“ zavolal a&nbsp;jeden z&nbsp;četníků přiběhl s&nbsp;otlučeným kbelíkem.</p>

      <p class="T2">Vyzvracela se do něj, a&nbsp;když zvedla hlavu, spatřila, že muž za psacím stolem si ji nevzrušeně prohlíží a&nbsp;ukusuje přitom obložený chléb.</p>

      <p class="T2">Otřela si ústa.</p>

      <p class="T2">„Vodu?“</p>

      <p class="T2">Ukázal do rohu místnosti, kde bylo umyvadlo. Poděkovala mu a&nbsp;natočila si plnou sklenici a&nbsp;pak ještě jednu. Poté se opět posadila na okraj židle.</p>

      <p class="T2">Věděla, co muž řekne.</p>

      <p class="T2">„Povídejte.“</p>

      <p class="T2">Odkašlala si a&nbsp;pustila se do vyprávění, které už musel znát nazpaměť.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Večer dostala půl bochníku chleba a&nbsp;sýr. Opláchla se ve své cele, lavor se špinavou vodou postavila ke dveřím a&nbsp;natáhla se na slamník. Zaklonila hlavu a&nbsp;oknem pozorovala úzký výřez nočního nebe. Napadlo ji, že něco podobného musel vidět Fuchs; otvor, kterým vskočil do studny, nebyl o&nbsp;mnoho širší.</p>

      <p class="T2">Dítě stočené v&nbsp;jejím těle se hýbalo. Zaradovala se, že je živé a&nbsp;zdravé. Pohladila si břicho a&nbsp;vzpomněla si na své rodiče, s&nbsp;absurdním pocitem, že právě oni by jí mohli pomoci. Představila si, jak sedí na zahradě v&nbsp;Hinterbergenu, blízcí a&nbsp;nedosažitelní zároveň. Stiskla zuby a&nbsp;dítě ji koplo o&nbsp;něco silněji; rozněžnilo ji to a&nbsp;dojalo.</p>

      <p class="T2">Neumřu tady, umínila si a&nbsp;položila si dlaně na obličej.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Ráno ji opět odvedli k&nbsp;výslechu. Muž za stolem byl oholený a&nbsp;vlasy měl vlhké.</p>

      <p class="T2">„Propustíme vás,“ řekl, když se posadila.</p>

      <p class="T2">Překvapeně na něj pohlédla.</p>

      <p class="T2">„Skutečně jsme nenašli žádné doklady, potvrzující vaši totožnost.“</p>

      <p class="T2">Vstal a&nbsp;obrátil se k&nbsp;oknu. Hleděla na jeho záda v&nbsp;šedém vlněném obleku a&nbsp;nedokázala uvěřit tomu, co říká.</p>

      <p class="T2">„Spojili jsme se s&nbsp;policejní stanicí v&nbsp;Hinterbergenu.“</p>

      <p class="T2">Přistoupil k&nbsp;ní. Ucítila sladkou vůni kolínské.</p>

      <p class="T2">„Věděla jste, že v&nbsp;Hinterbergenu a&nbsp;jeho okolí žijí nejméně tři Kláry Kolmannové?“</p>

      <p class="T2">Položil jí ruku na rameno. Ztuhla.</p>

      <p class="T2">„Vidíte, je to tak,“ pokračoval. „Jedné z&nbsp;nich je skoro osmdesát, druhá je vdova a&nbsp;ta třetí —“</p>

      <p class="T2">Usmál se.</p>

      <p class="T2">„Ta třetí budete nejspíš vy.“</p>

      <p class="T2">Vrátil se ke svému stolu a&nbsp;zvedl list papíru.</p>

      <p class="T2">„Dcera Karla Kolmanna a&nbsp;Franzisky Kolmannové, bytem na Altenhöfferallee, 12b.“</p>

      <p class="T2">Pohlédl na ni.</p>

      <p class="T2">„Vaši rodiče přede dvěma lety zmizeli. Asi mi neprozradíte kam.“</p>

      <p class="T2">„Nevím, co se s&nbsp;nimi stalo.“</p>

      <p class="T2">Vzdychl, zdálo se, že ho to skutečně mrzí.</p>

      <p class="T2">„Musíme počkat na rozhodnutí, zda vás můžeme vrátit zpět do Hinterbergenu,“ řekl. „Dřív to bylo jednodušší.“</p>

      <p class="T2">Zapálil si cigaretu.</p>

      <p class="T2">„Nejsem úředník,“ vysvětlil jí. „Býval jsem voják, důstojník. Ale časy se změnily a&nbsp;dneska nedělám nic jiného než papírování.“</p>

      <p class="T2">Mlčela.</p>

      <p class="T2">„Až dostaneme oficiální zprávu z&nbsp;Hinterbergenu, pošleme pro vás.“</p>

      <p class="T2">Zamáčkl zpola vykouřenou cigaretu a&nbsp;protáhl se.</p>

      <p class="T2">„Může to trvat týden nebo déle. Přijde na to.“</p>

      <p class="T2">Všiml si, že má na rukávu smítko tabáku, sebral je dvěma prsty.</p>

      <p class="T2">„Také se může stát, že žádná zpráva nedorazí.“</p>

      <p class="T2">Vzal do ruky tužku a&nbsp;zamračil se na její hrot.</p>

      <p class="T2">„V&nbsp;takovém případě vás dopravíme do internačního tábora a&nbsp;bude deportována z&nbsp;něj.“</p>

      <p class="T2">Obešel stůl.</p>

      <p class="T2">„Rozhodně se zase brzy uvidíme.“</p>

      <p class="T2">Stanul vedle ní a&nbsp;ona pochopila, že rozhovor je u&nbsp;konce. Zvedla se a&nbsp;zamířila ke dveřím.</p>

      <p class="T2">„Bydlíte u&nbsp;Levičkových, viďte?“ zavolal na ni.</p>

      <p class="T2">Zastavila se.</p>

      <p class="T2">„Tak se jich držte,“ poradil jí. „Ať vás nemusíme hledat.“</p>

      <p class="T2">Přikývla.</p>

      <p class="T2">Pomalu k&nbsp;ní došel a&nbsp;zvedl ruku.</p>

      <p class="T2">„Teď už se s&nbsp;vámi zachází jinak,“ řekl. „Škoda.“</p>

      <p class="T2">Prudce jí vrazil pěst do břicha. Vykřikla a&nbsp;ucouvla; měla strach, že bude v&nbsp;bití pokračovat, on však otevřel dveře a&nbsp;zavolal na jednoho z&nbsp;četníků, aby ji vyvedl ven.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Do Rzů došla pěšky a&nbsp;cestou se několikrát zastavila a&nbsp;prohlížela si stehna a&nbsp;pohlaví. Bála se, že objeví krev zvěstující potrat, a&nbsp;když nic nenasvědčovalo tomu, že dítě utrpělo nějakou újmu, rozplakala se úlevou.</p>

      <p class="T2">Na dveře Fuchsova statku zaklepala vpodvečer. Barbora, která ji nečekala, zalapala po dechu a&nbsp;spěchala ji obejmout. Pak ji posadila ke stolu a&nbsp;položila před ni talíř polévky. Dívala se, jak Klára jí, a&nbsp;občas se dotkla její ruky.</p>

      <p class="T2">Martin Levička se z&nbsp;pole vrátil po setmění a&nbsp;Klára si všimla, že její přítomnost ho uvedla do rozpaků; pravděpodobně doufal, že z&nbsp;jeho a&nbsp;Barbořina života zmizela navždy. Chtěla ho uklidnit a&nbsp;vysvětlit mu, že se nezdrží dlouho, ale on o&nbsp;to nestál, rychle se najedl a&nbsp;s&nbsp;petrolejkou se vypravil do stáje.</p>

      <p class="T1">Po večeři Klára nerozhodně vstoupila do výměnku. Opustila jej před pouhými dvěma dny, ale přesto jí připadal cizí. Potmě dotápala k&nbsp;lavici, která kdysi bývala Fuchsovým lůžkem, a&nbsp;opatrně na ni usedla. Za oknem tušila setmělou zahradu a&nbsp;sad; jablka byla nalitá sladkostí a&nbsp;pod příkrovem noci dozrávaly švestky a&nbsp;hrušky.</p>

      <p class="T2">Klára přitiskla čelo ke sklu a&nbsp;vyhlédla do temnoty, potom okno otevřela a&nbsp;zhluboka se nadechla. Po chvíli zaslechla tiché kroky. Na prahu stála Barbora s&nbsp;lampou v&nbsp;ruce.</p>

      <p class="T2">„Pomůžu ti s&nbsp;mytím,“ řekla.</p>

      <p class="T2">Rozdělala oheň a&nbsp;ohřála vodu.</p>

      <p class="T2">„Jsi moc hubená,“ poznamenala, když se Klára svlékla. „Dítě nebude mít z&nbsp;čeho brát.“</p>

      <p class="T2">Kartáčem jí pečlivě vydrhla krk.</p>

      <p class="T2">„Slyšíš?“</p>

      <p class="T2">Klára sklonila hlavu ke kolenům a&nbsp;Barbora se pustila do jejích vlasů.</p>

      <p class="T2">„Než jsi přišla,“ řekla Klára, „na něco jsem si vzpomněla.“</p>

      <p class="T2">„Hm?“</p>

      <p class="T2">Barbora jí vrazila do ruky mýdlo a&nbsp;trpělivě vymačkávala z&nbsp;vlasů pěnu.</p>

      <p class="T2">„Chceš to slyšet?“</p>

      <p class="T2">„Možná.“</p>
    </div>
  </div>
</body>
</html>
