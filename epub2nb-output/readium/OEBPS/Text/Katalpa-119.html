<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-119.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-119.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-118">Pohyb, který rozvlnil vzduch</p>

      <p class="T1">Servírka přistupující k&nbsp;našemu stolu se usmívá.</p>

      <p class="T2">Sedíme tu už tak dlouho, že nastal čas k&nbsp;obědu. Nabízí nám místní specialitu, palačinky s&nbsp;brusinkovým džemem a&nbsp;smetanou. Peter váhá, ale já zavrtím hlavou, Dorotku nám hlídá jeho matka a&nbsp;já vím, jak dokáží být malé děti únavné. Zaplatíme a&nbsp;zamíříme k&nbsp;podzemnímu parkovišti, Peter jde první a&nbsp;přidrží mi dveře.</p>

      <p class="T2">Bydlíme na okraji města a&nbsp;cesta domů netrvá ani půl hodiny. Zelené koruny třešní, které máme na zahradě, vidím dřív než střechu našeho domu. Když zastavíme na příjezdové cestě, zahlédnu Dorotku, Peterova maminka v&nbsp;hedvábné blůze a&nbsp;s&nbsp;pečlivě upravenými vlasy ji usazuje na houpačku.</p>

      <p class="T2">Zaslechne naše kroky a&nbsp;otočí se. Ukážeme jí obrázek z&nbsp;ultrazvuku, Peter se usmívá, když jeho matka nadšeně obdivuje šedočerné obrysy svého nenarozeného vnoučete.</p>

      <p class="T2">Opřu se do houpačky a&nbsp;vyšlu Dorotku proti modré obloze; snažím se co nejvíc oddálit chvíli, kdy budu muset zvednout telefon a&nbsp;znovu mluvit s&nbsp;Gertrude.</p>

      <p class="T2">Když si pak konečně v&nbsp;předsíni zuju boty, se zavřenýma očima do sebe nechám proudit chlad z&nbsp;kamenné dlažby. Pomalu dojdu k&nbsp;telefonu, otevřu blok s&nbsp;adresami a&nbsp;vyhledám Gertrudino číslo. Se sluchátkem zabořeným mezi uchem a&nbsp;ramenem naslouchám oznamovacímu tónu, představuju si, jak se Gertrude zvedá z&nbsp;pohovky v&nbsp;obývacím pokoji a&nbsp;míří k&nbsp;aparátu.</p>

      <p class="T2">V&nbsp;okamžiku, kdy Gertrude zvedne telefon, si všimnu obálky, je tenká a&nbsp;bílá, leží vedle misky na klíče, překrývají ji složenky. Ráno tu nebyla, musela přijít odpolední poštou.</p>

      <p class="T2">Vezmu ji do ruky, razítko letecké pošty je rozmazané, odesílatele neznám.</p>

      <p class="T2">Gertrude mluví ochraptěle, poznám, že pila.</p>

      <p class="T2">„Nemůžu uvěřit tomu, že je mrtvá,“ řekne. „Ale na druhou stranu jsem ráda. Není to divné?“</p>

      <p class="T2">Úzkým oknem do předsíně dopadá světlo, ze zahrady slyším smích svého muže a&nbsp;dcery.</p>

      <p class="T2">Gertrude pláče.</p>

      <p class="T2">Zdá se mi zvláštní, že babiččina paměť zmizela v&nbsp;hlubině, skryla se na dně zatopeného lomu, kam se kdysi mladá Klára Kolmannová neodvážila skočit.</p>

      <p class="T2">Obrátím v&nbsp;prstech obálku.</p>

      <p class="T2">Přišla z&nbsp;Německa, takže je mi jasné, že to bude další úštěpek týkající se našeho pátrání, informace stejně zbytečná jako ty předchozí. To, co by nás teď mělo zajímat, neleží v&nbsp;minulosti.</p>

      <p class="T2">Zpáteční adresa na obálce odkazuje do Mnichova, odesílatelem je H. Weissmann.</p>

      <p class="T2">Horst nebo Heinrich.</p>

      <p class="T2">„Rakev z&nbsp;dubového nebo smrkového dřeva?“ ptá se Gertrude.</p>

      <p class="T2">Nevzpomínám si, že bychom na tohle jméno někdy předtím narazily.</p>

      <p class="T2">Chci ji přerušit, zeptat se jí na to, ale nakonec se neodvážím, nechám ji vyplakat, závidím jí, že může pít a&nbsp;kouřit; nadává u&nbsp;toho na všechny a&nbsp;na všechno a&nbsp;podle všeho zároveň listuje katalogem pohřební služby, protože vykřikuje něco o&nbsp;bronzových držadlech a&nbsp;polštářích.</p>

      <p class="T2">Slíbím jí, že přijedu, rezervuju si jízdenku na nejbližší možný den. Když zavěsím, chvíli váhám s&nbsp;neotevřenou obálkou v&nbsp;ruce. Pak ji odložím a&nbsp;vyjdu ven; houpačka, na které sedí Dorotka, mě hřeje do rukou; usměju se a&nbsp;přitáhnu ji k&nbsp;sobě, potom jediným pohybem rozvlním vzduch, Dorotka na chvilku zastíní slunce, a&nbsp;nakonec mi měkce přistane v&nbsp;náruči.</p>
    </div>
  </div>
</body>
</html>
