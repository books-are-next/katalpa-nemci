<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-53.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-53.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-52">Jazyk</p>

      <p class="T1">V&nbsp;březnu zaslechla Klára několik dětí mluvit česky.</p>

      <p class="T2">Vyděsilo ji to. Právě se chystala na procházku, ale jakmile uslyšela češtinu, v&nbsp;rozpacích ustoupila do chodby a&nbsp;počkala, dokud děti neodejdou; teprve za týden se odhodlala navštívit jejich rodiče.</p>

      <p class="T1">Rodiče Erny Röttingerové ji posadili k&nbsp;čistě vydrhnutému stolu a&nbsp;nabídli jí kávu. Bylo to přesně tak, jak se domnívala, Hugo Röttinger byl Němec, matka pocházela z&nbsp;české rodiny. Stejně jako Erna měla kulatou tvář a&nbsp;jasné oči, její němčina zněla měkce, a&nbsp;když Klára opatrně nadnesla příčinu své návštěvy, žena se začervenala.</p>

      <p class="T2">„Nesmíte si myslet, že s&nbsp;dětmi mluvíme česky,“ řekla. „To jsme nikdy nedělali. Ale občas k&nbsp;nám přijedou rodiče a&nbsp;já je nedokážu přimět k&nbsp;tomu, aby na děti mluvili německy.“</p>

      <p class="T2">„Dohlédneme na to, aby se to už neopakovalo,“ vložil se do hovoru tichým hlasem Hugo Röttinger.</p>

      <p class="T2">Měl široká citlivá ústa a&nbsp;kouřil dýmku s&nbsp;krátkou troubelí.</p>

      <p class="T2">„Mám povinnost takové věci hlídat,“ vysvětlovala Klára váhavě.</p>

      <p class="T2">„Samozřejmě,“ souhlasil Ernin otec. „A&nbsp;můžete nám věřit, že pokud naše dcera mluvila česky, neudělala to úmyslně.“</p>

      <p class="T2">Jeho žena přikývla a&nbsp;Klára si všimla, že manžel jí stiskl ruku. Když ji Ernina matka vyprovázela, v&nbsp;setmělé síni se dotkla Klářiny paže.</p>

      <p class="T2">„Neřeknete to inspektoru Malkemu, viďte?“ ujišťovala se.</p>

      <p class="T1">Rodičům Erwina a&nbsp;Rudiho Paulusových patřil velký statek s&nbsp;řadou kamenných stájí. Měli dva psy přivázané na řetězu zapuštěném do zdi chléva. Rozštěkali se, když Klára vstoupila do dvora. Oskar Paulus, ramenatý a&nbsp;zachmuřený muž, vyhlédl ze dveří a&nbsp;okřikl je. Kuchyně, kam Kláru zavedl, byla prostorná a&nbsp;vyhřátá, v&nbsp;kamnech praskal oheň a&nbsp;z&nbsp;několika kastrolů vycházela pára.</p>

      <p class="T2">Paulusova žena, stojící u&nbsp;plotny, si otřela ruce do zástěry.</p>

      <p class="T2">„Zůstanete na oběd?“</p>

      <p class="T2">Než Klára stihla odpovědět, Paulus ji zatlačil do židle a&nbsp;postavil před ni talíř.</p>

      <p class="T2">Obědvali v&nbsp;tichu. Hospodář se před jídlem krátce pomodlil a&nbsp;jeho žena pak rozlila hustou polévku.</p>

      <p class="T2">„Vybrala jste si špatný den,“ usmála se na Kláru. „Kdybyste přišla zítra, dostala byste maso.“</p>

      <p class="T2">Když dojedli, Paulusovy děti se rozprchly a&nbsp;on sám se posadil vedle Kláry.</p>

      <p class="T2">„Povídejte,“ řekl.</p>

      <p class="T2">Na stole se objevila lahev borovičky. Rozlil ji do tří skleniček.</p>

      <p class="T2">„Jste tu kvůli harantům,“ usoudil a&nbsp;napil se.</p>

      <p class="T2">Klára se ošila.</p>

      <p class="T2">„Totiž&nbsp;—“</p>

      <p class="T2">„Co provedli?“</p>

      <p class="T2">Postřehla, že sevřel ruku v&nbsp;pěst.</p>

      <p class="T2">„Já&nbsp;—“</p>

      <p class="T2">Zatímco na ni Oskar Paulus zvědavě hleděl, jeho žena vyprázdnila svou skleničku a&nbsp;začala se věnovat nádobí.</p>

      <p class="T2">„Slyšela jsem je mluvit česky,“ prozradila Klára a&nbsp;zadívala se na něj.</p>

      <p class="T2">Napětí v&nbsp;Paulusově tváři povolilo. Rozesmál se.</p>

      <p class="T2">„A&nbsp;to je všechno?“</p>

      <p class="T2">Z&nbsp;koutku očí mu vyrazily slzy. Otřel je hřbetem ruky a&nbsp;zakřičel na svou ženu něco, čemu Klára nerozuměla.</p>

      <p class="T2">„Na to se musíme napít!“ zvolal rozjařeně a&nbsp;znovu naplnil skleničky. „A&nbsp;já jsem se bál, co z&nbsp;toho bude!“</p>

      <p class="T2">Napil se.</p>

      <p class="T2">„Taková hovadina,“ řekl.</p>

      <p class="T2">Klára se pokusila o&nbsp;úsměv.</p>

      <p class="T2">„Musím to hlídat.“</p>

      <p class="T2">„Ovšem, ovšem,“ kýval hlavou Paulus a&nbsp;opět se rozchechtal. „Nás kdysi honili proto, že jsme zapálili stoh. A&nbsp;vy teď naháníte fakany kvůli tomu, že utrousili pár českých slov?“</p>

      <p class="T2">Položil hlavu na stůl a&nbsp;ramena se mu otřásala smíchem. Klára zabloudila očima k&nbsp;jeho ženě, stála u&nbsp;škopku s&nbsp;mokrým kastrolem v&nbsp;ruce a&nbsp;usmívala se stejně pobaveně jako její muž. Když se Paulus dosytosti vysmál, zvážněl. Zatlačil do lahve s&nbsp;kořalkou korkovou zátku a&nbsp;odsunul ji na okraj stolu.</p>

      <p class="T2">„No, Fräulein Kolmann,“ řekl, „nevím, kde to naši kluci mohli pochytit. U&nbsp;nás nikdo česky nemluví.“</p>

      <p class="T2">Podíval se na manželku.</p>

      <p class="T2">„Ve vesnici je spousta spratků ze smíšených manželství. Možná byste měla hledat tam.“</p>

      <p class="T2">Vstala a&nbsp;poděkovala za oběd. Doprovodil ji ke dveřím.</p>

      <p class="T2">„Měla byste víc jíst,“ řekl místo pozdravu. „Je slyšet, jak vám chrastí kosti.“</p>

      <p class="T2">Jeho statek opouštěla s&nbsp;tvářemi planoucími hanbou.</p>

      <p class="T1">Hanna Weissmannová bydlela jen se svým otcem. Žili na okraji vsi, v&nbsp;domě, který sousedil s&nbsp;opuštěnou zámeckou zahradou. Dřevěná vrátka do dvora byla zamčená a&nbsp;okenní tabulky pokrývala špína. Klára se postavila na špičky a&nbsp;nahlédla přes plot. Nad dvorkem se vznášel neurčitý pach spáleniny.</p>

      <p class="T2">Zkusila zavolat Weissmannovo jméno. Odpověděl jí pouze malý strakatý pes, uvázaný u&nbsp;boudy. Obrátila se k&nbsp;odchodu. Z&nbsp;představy, že bude muset Weissmanna navštívit ještě jednou, se jí sevřel žaludek.</p>

      <p class="T2">Když došla ke škole, udivilo ji, že je odemčená; byla si jistá tím, že za sebou při odchodu zamykala. Pomalu vystoupala do patra a&nbsp;zjistila, že za katedrou v&nbsp;její třídě stojí Fuchs. Listoval zápisníkem, který nechala ležet na stole.</p>

      <p class="T2">„Navštěvujete rodiče,“ řekl, když si jí všiml. „Máte nějaké potíže?“</p>

      <p class="T2">Zavrtěla hlavou. Byla unavená a&nbsp;nechtěla se s&nbsp;ním hádat.</p>

      <p class="T2">„Nezapomeňte, že se na mě můžete kdykoliv obrátit,“ řekl.</p>

      <p class="T2">Její zápisník stále nepouštěl z&nbsp;ruky. Udělala několik kroků a&nbsp;natáhla se pro něj.</p>

      <p class="T2">„Jak říkám, rád vám pomůžu,“ opakoval.</p>

      <p class="T2">Ustoupila, aby mohl projít.</p>

      <p class="T2">„Nechci, abyste chodil do mé třídy, když tady nejsem,“ řekla, když došel ke dveřím.</p>

      <p class="T2">Otočil se a&nbsp;chvíli na ni hleděl. Potom pokrčil rameny a&nbsp;tiše za sebou zavřel.</p>

      <p class="T2">Po jeho odchodu se posadila za katedru a&nbsp;zapálila si cigaretu; v&nbsp;ústech stále ještě cítila chuť Paulusovy borovičky.</p>
    </div>
  </div>
</body>
</html>
