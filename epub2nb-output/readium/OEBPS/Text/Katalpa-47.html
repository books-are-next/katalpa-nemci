<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-47.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-47.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-46">Chlast</p>

      <p class="T1">Záchody byly ve zděném přístřešku na dvoře.</p>

      <p class="T2">Klára, umytá a&nbsp;v&nbsp;noční košili, z&nbsp;nich právě vycházela, když ze stínu na protější straně vystoupil muž.</p>

      <p class="T2">Vykřikla, on ji uchopil za paži a&nbsp;drmolivě se omlouval.</p>

      <p class="T2">„Jmenuju se Fuchs.“</p>

      <p class="T2">Pustil její ruku.</p>

      <p class="T2">„Jsem váš kolega.“</p>

      <p class="T2">Všiml si, jak je oblečená.</p>

      <p class="T2">„Nechtěl jsem vás vyděsit. Přijdu zítra.“</p>

      <p class="T2">„Ne,“ zastavila ho.</p>

      <p class="T2">Od včerejšího večera s&nbsp;nikým nemluvila.</p>

      <p class="T2">„Prosím, pojďte dál.“</p>

      <p class="T2">Ukázala na schodiště. Chtěla mu dát přednost, aby nezahlédl nočník, který byla vyprázdnit, ale on trval na tom, aby šla první. Všimla si, že trochu kulhá, a&nbsp;než vešel do jejího pokoje, rychle zasunula nočník pod postel. Pak svému návštěvníkovi nabídla židli, a&nbsp;zatímco mluvil, postavila na plotnu konvici s&nbsp;vodou.</p>

      <p class="T2">Dozvěděla se, že Fuchsovi je třicet let a&nbsp;narodil se ve vesnici, patří mu velký statek na návsi. Oba rodiče už ztratil, nejprve otce a&nbsp;matku, když mu bylo dvacet. Ve Rzech učí osm let.</p>

      <p class="T2">Na desku stolu vyskládal řádku jablek, která pocházela z&nbsp;jeho vlastní zahrady, a&nbsp;na závěr vytáhl placatici s&nbsp;kořalkou, otevřel ji a&nbsp;dal Kláře přičichnout.</p>

      <p class="T2">„Sám ji pálím,“ pochlubil se.</p>

      <p class="T2">Chtěla mu nalít čaj, ale on se spokojil s&nbsp;lahví, kterou si přinesl. Zeptala se ho na školu a&nbsp;Fuchs se ochotně pustil do výkladu; škola má celkem čtyři třídy, sloučené do dvou dvoutřídek, a&nbsp;poté, co před pár měsíci odešla Klářina předchůdkyně, musel Fuchs učit všechny třídy zároveň.</p>

      <p class="T2">„Celkem to bylo přes šedesát dětí,“ řekl a&nbsp;Klára zalapala po dechu.</p>

      <p class="T2">„Jak jste do dokázal?“</p>

      <p class="T2">Zašklebil se.</p>

      <p class="T2">„Taky se to naučíte.“</p>

      <p class="T2">Zvedla konvici s&nbsp;čajem, ale on opět odmítl a&nbsp;poklepal na lahev se svou pálenkou. Všimla si, že z&nbsp;jeho rysů zmizela ostrost, byl opilý. Odbila půlnoc a&nbsp;on stále vykládal, nemohla se ho zbavit. Teprve když řekla, že by si chtěla jít lehnout, zvedl se a&nbsp;zamířil ke dveřím.</p>

      <p class="T2">Láhev kořalky zapomněl na stole.</p>
    </div>
  </div>
</body>
</html>
