<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-24.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-24.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-23">1932; úlomky za okny vlaku</p>

      <p class="T1">Klára Kolmannová, cestující vlakem do Rodenheimu, znala přesný počet obleků, převlečníků, klobouků a&nbsp;střevíců, jimiž disponoval muž, s&nbsp;nímž sdílela kupé.</p>

      <p class="T2">Věděla, že mužovy iniciály jsou R. H., a&nbsp;kdyby chtěla ztrácet čas, mohla by přemýšlet nad tím, co tato písmena znamenají; místo toho však hleděla z&nbsp;okna a&nbsp;pozorovala ubíhající krajinu.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Večer přinesli Agnieszce Jabłońské z&nbsp;polských Strzyżowic zprávu, že horníci zasypaní v&nbsp;dole Cecylia byli vyproštěni. Záchranné práce trvaly šest dní a&nbsp;četník, který se zprávou přiběhl, prohlásil, že někteří z&nbsp;horníků přežili; netušil však, jestli je mezi nimi také Agnieszčin manžel. Agnieszka si uvázala šátek a&nbsp;vyrazila ven. Sousedka, kterou potkala na ulici, měla uplakané oči. Mlčky Agnieszku objala a&nbsp;hladila ji po zádech, takže Agnieszka i&nbsp;beze slov pochopila, že Marek se domů nevrátí.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">První kolo prezidentských voleb nepřineslo žádný výsledek. Měsíc nato byl znovu zvolen Paul von Hindenburg.</p>

      <p class="T2">Klářin otec, který svou přízeň dělil rovným dílem mezi Hindenburga a&nbsp;Hitlera, jeho vítězství předvídal a&nbsp;oslavil jej sklenicí koňaku a&nbsp;dobrým doutníkem.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">V&nbsp;té době měla Paříž o&nbsp;půl milionu obyvatel víc než Berlín. Zatímco na každého Pařížana, včetně těch, kteří byli negramotní, připadalo jeden a&nbsp;půl odstavce některého z&nbsp;francouzských spisovatelů, na každého obyvatele Berlína připadají dva plakáty navržené a&nbsp;vytištěné pro národně socialistickou stranu.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Poté, co se Alberta Molyneuxe, hlídače v&nbsp;pařížském Louvru, zeptali, jak je možné, že přehlédl člověka řezajícího kapesním nožem Milletův obraz Anděl Páně, odvrátil pohled a&nbsp;neznatelně pokrčil rameny.</p>

      <p class="T2">Podobným posunkem odpověděl o&nbsp;několik dní později prezident Hindenburg na Hitlerovu žádost o&nbsp;místo kancléře. Hindenburg se v&nbsp;Hitlerově přítomnosti necítil dobře, a&nbsp;teprve když se nervní muž s&nbsp;knírkem zahleděl kamsi za něj, dokázal své odmítavé gesto doplnit několika neurčitými slovy.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Šifrovací přístroj Enigma připomínal kufříkový psací stroj. Na vyluštění jeho systému pracovalo několik desítek statistiků a&nbsp;lingvistů a&nbsp;k&nbsp;prolomení kódu došlo ve chvíli, kdy byli k&nbsp;dešifrování přizváni tři polští matematici a&nbsp;jeden z&nbsp;nich, účetní Marian Rejewski, sestavil elektromechanický počítač s&nbsp;názvem Bomba kryptologiczna.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Na konci roku si Klára uvědomila, že její spotřeba tabáku stoupá; denně vykouřila nejméně pět cigaret, a&nbsp;působila tak svým financím citelnou ztrátu.</p>
    </div>
  </div>
</body>
</html>
