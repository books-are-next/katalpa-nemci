<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-94.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-94.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-93">Rozpad</p>

      <p class="T1">Výměnek, do kterého se Klára s&nbsp;Fuchsem po příchodu Levičkových nastěhovali, sestával z&nbsp;jedné malé místnosti s&nbsp;roubenými stěnami a&nbsp;kamennou podezdívkou.</p>

      <p class="T2">U&nbsp;velkého stolu stála lavice, na které Fuchs v&nbsp;noci spal, v&nbsp;rohu byla skříň, police s&nbsp;několika knihami a&nbsp;Klářina postel. Místnost měla nízké stropy a&nbsp;naposledy ji obýval Fuchsův dědeček, Otto Hermann, který v&nbsp;ní, s&nbsp;tváří zabořenou do slamníku, zemřel. Fuchs to Kláře sdělil ve chvíli, kdy se chystala ke spánku, a&nbsp;ona se pak štítivě natáhla na posteli, prsty na nohou nahmatala její hladké dubové čelo a&nbsp;pomyslela si, že Fuchsův dědeček nebyl příliš vysoký.</p>

      <p class="T2">Když se šla v&nbsp;květnu společně s&nbsp;Fuchsem zapsat na ústředí české správy, zjistila, že úředně neexistuje; všechny záznamy dokládající její přítomnost v&nbsp;Tichém Brodě vzaly zasvé při posledním bombardování města. Pokusila se spojit s&nbsp;úřadem, který ji před lety do Rzů vyslal, ale ukázalo se, že telefonní číslo do berlínské kanceláře už neplatí.</p>

      <p class="T2">Byrokratický aparát ji vyplivl jako nestravitelné sousto: protože neměla patřičné potvrzení, odmítli ji zaregistrovat na pracovním úřadě, a&nbsp;protože nebyla registrována na pracovním úřadě, neměla právo na potravinové ani šatní lístky.</p>

      <p class="T2">Kdykoliv se dostala do Tichého Brodu, zkoušela volat rodičům do Hinterbergenu, spojovatelka však trvala na tom, že telefonní stanice není připojena. Klára nakonec poslechla Fuchsovu radu a&nbsp;poslala domů telegram; na odpověď čekala marně.</p>

      <p class="T2">Teprve na podzim, po příchodu Levičkovy rodiny, Klára v&nbsp;pátrání po ztracených dokladech polevila. Vzduchoprázdno, ve kterém se až dosud s&nbsp;Fuchsem nacházeli, bylo náhle vyplněno; prací na statku dostal jejich život pevný řád.</p>

      <p class="T1">Vesnice se pomalu měnila. Některé domy zůstaly opuštěné, a&nbsp;kromě společného jazyka tu nebylo nic, co by nově příchozí obyvatele Rzů spojovalo. Pocházeli z&nbsp;různých částí země a&nbsp;mnozí z&nbsp;nich měli s&nbsp;hospodářstvím jen mizivou zkušenost. Byli to drobní řemeslníci a&nbsp;služky, kteří do pohraničí odešli s&nbsp;vědomím, že první roky budou hladovět, a&nbsp;nyní byli vděčni za hrstku německých hospodářů, kteří ve Rzech zbyli a&nbsp;za střechu nad hlavou je byli ochotni seznámit s&nbsp;nezbytnými pracemi.</p>
    </div>
  </div>
</body>
</html>
