<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-32.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-32.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-31">Horst</p>

      <p class="T1">Horst Ungar měl smysl pro krásu.</p>

      <p class="T2">Narodil se v&nbsp;Nothfeldenu, malé vesnici nedaleko Hinterbergenu, a&nbsp;do svých patnácti let dělal ministranta knězi, který o&nbsp;sobě tvrdil, že je básníkem. Horst, nejmenší chlapec ve třídě, ochotně naslouchal veršům, které mu kněz předčítal, a&nbsp;doprovázel ho na dlouhých procházkách po okolních lesích. Duchovní brzy nabyl dojmu, že Horst chce pokračovat v&nbsp;jeho stopách.</p>

      <p class="T2">„Chceš být knězem, viď?“ zeptal se jednoho dne, když se společně vyškrábali na vrcholek kopce poblíž vesnice, a&nbsp;Horst, zaujatý pohledem na farářovy bílé nohy zašněrované v&nbsp;botách s&nbsp;tlustou podrážkou, zmateně souhlasil.</p>

      <p class="T2">Druhý den mu kněz přinesl červený sešit vázaný v&nbsp;marokénu.</p>

      <p class="T2">„Na tvé básně,“ řekl a&nbsp;podal mu ho.</p>

      <p class="T2">Horst se ještě ten večer pokusil napsat první verše a&nbsp;po nedělní mši je knězi přečetl.</p>

      <p class="T2">„Není to špatné,“ usoudil duchovní a&nbsp;doporučil mu knihy, kterým by měl věnovat pozornost.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Do patnácti let se Horst podobal své matce. Zdědil po ní jemnou pleť a&nbsp;záplavu hebkých vlasů. Byl neklidný a&nbsp;zádumčivý, rád četl a&nbsp;dokázal se celé dny modlit.</p>

      <p class="T2">Měl sedm sourozenců; tři sestry a&nbsp;dva bratři dosud žili doma, nejstarší bratr a&nbsp;sestra už měli vlastní rodinu. Horst se narodil jako poslední a&nbsp;jeho pokoj na rodinném statku vznikl přepažením velké místnosti, ve které spaly sestry; kromě postele a&nbsp;stolu se do něj nevešlo nic jiného. Příčka mezi oběma pokoji byla z&nbsp;tenkých smrkových prken, takže Horst slyšel všechno, o&nbsp;čem si sestry před spaním povídají.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Na gymnáziu v&nbsp;Hinterbergenu nebyl Horst jediným, kdo měl v&nbsp;úmyslu vstoupit do semináře. Brzy se stal členem kroužku, v&nbsp;němž se scházeli podobně smýšlející chlapci. Společně chodili na bohoslužby, půjčovali si knihy a&nbsp;vedli zanícené teologické rozpravy. Když se zdálo, že zbývá už jen krůček k&nbsp;tomu, aby se Horst dostal mezi nebeské anděly, všechno se změnilo: bylo mu patnáct let a&nbsp;narostly mu vousy.</p>

      <p class="T2">Až dosud se mu dařilo všem známkám dospívání úspěšně vyhýbat. Hlas se mu měnil tak zvolna a&nbsp;nenápadně, že nemusel opustit kostelní sbor a&nbsp;pouze elegantně klouzal mezi dvěma póly barytonu. Příliš nevyrostl a&nbsp;jeho tělo zůstalo křehké a&nbsp;hubené. Chodil pružným, svižným krokem, často se usmíval, a&nbsp;když přemýšlel, vyskočila mu na čele vráska tak rozkošná, že mohla být dívčí.</p>

      <p class="T2">Na počátku čtyřicetidenního předvelikonočního půstu si nicméně všiml, že ho začíná svědit brada. Mnul si ji, dokud nezčervenala, a&nbsp;potom ji před zrcadlem zkoumal; neobjevil však nic mimořádného. Navzdory tomu se mu během následujících čtyřiceti dnů na čelist a&nbsp;na tváře položil stín, který nešel smýt. Vousy byly zpočátku měkké a&nbsp;poddajné, ale postupně hrubly, a&nbsp;když po nich Horst zvědavě přejížděl dlaní, škrábaly. Chlupy, které mu vyrazily na prsou, ztmavly, varlata ztěžkla a&nbsp;chmýří v&nbsp;klíně nahradily tuhé zakroucené chloupky.</p>

      <p class="T2">Horst vyrostl a&nbsp;zesílil. O&nbsp;velikonoční vigilii, když si v&nbsp;sakristii chystal ministrantské roucho, se zahlédl v&nbsp;zrcadle. Postřehl, že už se nepodobá matce, její něžné rysy byly pryč, a&nbsp;místo nich se v&nbsp;zrcadle odrážel otcův obličej, široké čelo, vystouplé rty a&nbsp;silná brada.</p>

      <p class="T1">Potěšilo ho to.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Na varhany v&nbsp;Nothfeldenu již několik let hrála Lilli Pletschová, tichá a&nbsp;klidná dívka, o&nbsp;níž se říkalo, že chce vstoupit do kláštera. Měla hluboký, čistý hlas a&nbsp;jezdila do Hinterbergenu na soukromé hodiny zpěvu. Horst, který zpíval v&nbsp;kostelním sboru vedeném jejím otcem, si jí nikdy pořádně nevšímal, pouze jednou, když před ním stoupala na kůr, zaznamenal, že je obutá do luxusních střevíců s&nbsp;vysokým podpatkem. Překvapilo ho to, a&nbsp;než se posadila k&nbsp;varhanám, pohlédl jí do tváře; ona jeho pohled mlčky opětovala.</p>

      <p class="T2">Narozdíl od něj měla Lilli přehled o&nbsp;každém členu sboru. Většinu kostelních písní znala zpaměti, a&nbsp;tak místo do not hleděla na hlavy zpěváků. Horst patřil zpočátku mezi ty nejmenší, ale potom — Lilli připadalo, jako by se to stalo přes noc — vyrostl a&nbsp;brzy ostatní chlapce přečníval. Přestože jeho tělo zesílilo a&nbsp;svaly zmohutněly, zůstala v&nbsp;něm zvláštní jemnost, která se projevovala v&nbsp;nachýlení hlavy, když zpíval nejvyšší tóny. Věděla, že má přezdívku Faráříček, a&nbsp;podle toho, jak zbožně se tvářil, to nejspíš se vstupem do semináře myslel vážně.</p>

      <p class="T2">Netušila, kdy poprvé ji napadlo, že by ho mohla svést. Na kůru ho vídala zřídkakdy, většinou dělal ministranta a&nbsp;zpíval jen o&nbsp;velkých svátcích. Jednoho dne však zaregistrovala ruku, kterou se opíral o&nbsp;zábradlí kůru, širokou a&nbsp;pevnou, a&nbsp;naplnilo ji vzrušení. Napadlo ji jediné slovo — šoustat; znala je od čeledínů, kteří připouštěli každoročně k&nbsp;prasnicím kance. Skutečnost, že jí na mysli vytanulo právě při bohoslužbě, ji natolik vyděsila, že se opřela do kláves a&nbsp;zahrála několik falešných tónů.</p>

      <p class="T2">O&nbsp;měsíc později přesvědčila otce, aby na vánoční bohoslužbu nacvičil Bachovo oratorium, ve kterém před třemi léty zpíval Horst sólo. Nacvičovat začali v&nbsp;listopadu, a&nbsp;když Lilli požádala Horsta, aby se po skončení společné zkoušky zdržel na kruchtě, protože si potřebuje ještě několik částí zopakovat, nikdo se nad tím nepozastavil.</p>

      <p class="T2">Osaměli na kůru, kde temnotu prorážel jediný paprsek, z&nbsp;lampičky, zavěšené nad klaviaturou. Horst držel v&nbsp;rukou listy partitury a&nbsp;díval se pod sebe, do prázdného kostela, jímž se vznášela vůně svíček a&nbsp;chvojí, a&nbsp;Lilli, s&nbsp;rukama ztuhlýma strachy, seděla za varhanami. Když sebrala odvahu, tiše vstala a&nbsp;vydala se k&nbsp;Horstovi, ten se však znenadání otočil, takže zpanikařila, udělala krok stranou a&nbsp;natáhla se po tlačítku, kterým se spouštěly nově instalované elektrické měchy.</p>

      <p class="T2">„Chci zapnout proud,“ sdělila chlapci, který náhle stanul vedle ní.</p>

      <p class="T2">A&nbsp;on udělal něco, co nečekala; předpokládala totiž, že celou tíhu jejich sblížení ponese sama.</p>

      <p class="T2">Naklonil se k&nbsp;ní a&nbsp;políbil ji.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Pomilovali se v&nbsp;prázdném kostele, a&nbsp;když skončili a&nbsp;Horst si položil zpocenou hlavu do důlku pod její tváří, přitiskla se k&nbsp;němu a&nbsp;rozpačitě se zeptala, jak je možné, že se tak vyzná. Zasmál se a&nbsp;prozradil jí, že občas dírou v&nbsp;přepážce, která odděluje jejich pokoje, pozoruje své sestry.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Scházeli se dva roky, během kterých ho zcela opustily myšlenky na vstup do semináře. Občas spolu hovořili o&nbsp;sňatku, a&nbsp;když mu Lilli jednoho dne oznámila, že je těhotná, bez váhání ji požádal o&nbsp;ruku. Odmítla a&nbsp;nevzrušeně přiznala, že dítě není jeho. Měl pocit, jako by ho udeřila do tváře; kromě ponížení a&nbsp;zlosti však cítil také úlevu.</p>

      <p class="T2">Naposledy se setkali v&nbsp;předvečer její svatby, vplížil se do Lilliina pokoje a&nbsp;nalezl ji s&nbsp;vlasy natočenými na tuhých papírcích. Milovali se tiše a&nbsp;nepřítomně, ona byla v&nbsp;myšlenkách u&nbsp;svého budoucího muže a&nbsp;on myslel na vojenskou akademii v&nbsp;Berlíně, kde právě začal studovat.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Po absolutoriu získal Horst zaměstnání na hospodářském úřadě v&nbsp;Hinterbergenu, kde evidoval a&nbsp;přerozděloval armádní přebytky. Pronajal si malý byt na Bäckergasse a&nbsp;znovu se vrátil k&nbsp;psaní poezie. Když oslavil šestadvacáté narozeniny, stal se jeho nadřízeným Karl Kolmann. Kdosi mu prozradil, že Kolmann je šťastně ženatý a&nbsp;má dceru; později se Horst také doslechl, že ve svém domě často pořádá večírky, které navštěvují jeho spolupracovníci a&nbsp;přátelé. On sám nikdy pozván nebyl. Mrzelo ho to. Přál si ve svém zaměstnání vystoupat o&nbsp;kousek výš a&nbsp;domníval se, že přátelský vztah s&nbsp;nadřízeným by mu to výrazně ulehčil.</p>

      <p class="T1">Kolmannovu dceru poprvé uviděl dvanáctého prosince roku 1936. Stejně jako ona také Horst měl pocit, že se z&nbsp;postavy stojící na cestě v&nbsp;parku cosi odděluje. Vzápětí zjistil, že je to klobouk, a&nbsp;bez zaváhání se pro něj rozběhl. Jakmile jej dostihl, uchopil ho za mírně zvednutý okraj a&nbsp;tiskl ho k&nbsp;nosu, dokud k&nbsp;němu Klára a&nbsp;její otec nedošli.</p>
    </div>
  </div>
</body>
</html>
