<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-43.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-43.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-42">Umístěnka</p>

      <p class="T1">Když nazítří dorazila na školský úřad, za stolem seděla stejná žena jako minule.</p>

      <p class="T2">Uštvaný výraz nahradilo zaujetí; žena si pilovala nehty a&nbsp;tužkou zamačkávala kůžičku kolem nich.</p>

      <p class="T2">„Ne,“ řekla. „Na školách v&nbsp;Hinterbergenu není žádné volné místo.“</p>

      <p class="T2">„Nemusí to být v&nbsp;Hinterbergenu,“ namítla Klára. „Klidně budu dojíždět.“</p>

      <p class="T2">Úřednice odložila pilník a&nbsp;předklonila se.</p>

      <p class="T2">„Kdyby v&nbsp;Hinterbergenu nebo v&nbsp;jeho okolí bylo nějaké volné místo, věděla bych to,“ pronesla důrazně. „Jediná volná místa jsou buď v&nbsp;Protektorátu, v&nbsp;Sudetech, nebo v&nbsp;Polsku.“</p>

      <p class="T2">„Dobře.“</p>

      <p class="T2">„Prosím?“</p>

      <p class="T2">„Co pro to musím udělat?“</p>

      <p class="T2">S&nbsp;papíry spojenými kancelářskou sponkou se Klára posadila na lavici v&nbsp;chodbě. Pomalu formuláře pročítala a&nbsp;pak se očima zastavila u&nbsp;jedné z&nbsp;kolonek.</p>

      <p class="T2">Důvod pro podání žádosti?</p>

      <p class="T2">Ostuda, pomyslela si, ale nakonec napsala vlastenectví.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Čekala, že odpověď přijde okamžitě, ale úřednice jí vysvětlila, že žádosti o&nbsp;učitelská místa v&nbsp;Protektorátu a&nbsp;říšských župách se posílají do Berlína. Obrnila se trpělivostí a&nbsp;před spaním vzpomínala na Prahu. Představovala si, že dostane místo na některém z&nbsp;pražských gymnázií, a&nbsp;snila o&nbsp;tom, jak se prochází úzkými kamennými uličkami a&nbsp;večer se z&nbsp;oken kavárny dívá na hladinu řeky.</p>

      <p class="T1">To, že nejspíš získá místo v&nbsp;Praze, oznámila rodičům na začátku června. Matka se vyděsila.</p>

      <p class="T2">„Tak daleko,“ řekla.</p>

      <p class="T2">Pohlédla Kláře do obličeje a&nbsp;napadlo ji, že od té doby, co pracuje v&nbsp;továrně, vypadá stále neklidněji.</p>

      <p class="T2">Levandulový olej, pomyslela si. Potřebovala by koupel v&nbsp;levandulovém oleji.</p>

      <p class="T2">Karl Kolmann viděl Klářinu budoucnost vždy jen v&nbsp;mlhavých obrysech, sňatek, domácnost, děti, a&nbsp;rozhodnutí opustit Hinterbergen v&nbsp;něm vzbudilo mírné znepokojení, které však dokázal potlačit.</p>

      <p class="T2">Večer zaklepal na dveře Klářina pokoje.</p>

      <p class="T2">„Koupu se!“ zakřičela na něj.</p>

      <p class="T2">Stáhl se. Ze škvíry pode dveřmi vycházela vůně levandule.</p>

      <p class="T2">„Chtěl jsem ti jenom říct,“ zavolal na ni, „že jsem na tebe pyšný.“</p>

      <p class="T2">„Díky!“ odpověděla.</p>

      <p class="T2">Slyšel jak se potápí pod hladinu, prská mydlinky a&nbsp;něco si spokojeně brouká. Do své pracovny odcházel nepříjemně dotčen její samostatností; věděl, že ji bude postrádat, protože její přítomnost patřila k&nbsp;jistotám, které udržovaly jeho život v&nbsp;rovnováze.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Dopis s&nbsp;umístěnkou přišel v&nbsp;prosinci.</p>

      <p class="T2">Aby zjistila, kde přesně se nachází vesnice, ve které bude učit, musela Klára zajít do otcovy pracovny a&nbsp;vypůjčit si mapu.</p>

      <p class="T1">„Je mi jedno, že to není Praha,“ řekla pak otci, který navrhoval, aby se přidělené místo pokusila odmítnout.</p>

      <p class="T2">„Panebože!“</p>

      <p class="T2">Franziska Kolmannová se skláněla nad mapou rozloženou na jídelním stole. Brýle, které jí sklouzly na špičku nosu, si přidržovala ukazováčkem.</p>

      <p class="T1">Vesnice ležela v&nbsp;říšské župě Sudety, čtyři sta kilometrů na východ od Prahy. Jmenovala se Rzy, obklopovaly ji železnorudné doly a&nbsp;nejbližší město bylo vzdálené půl hodiny jízdy vlakem.</p>

      <p class="T1">„Ersen.“</p>

      <p class="T2">Klářina matka to jméno vyslovila opatrně, jako by ji mohlo bodnout do jazyka. Dosud v&nbsp;mapě tápala, hledala na špatném místě.</p>

      <p class="T2">„To je součást Prahy?“</p>
    </div>
  </div>
</body>
</html>
