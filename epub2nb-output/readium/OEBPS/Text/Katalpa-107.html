<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-107.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-107.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-106">Touha</p>

      <p class="T1">Hedvika jí půjčila svůj snubní prstýnek a&nbsp;Anna se na policii přihlásila jako paní Dahlströmová, Hedvičina vdaná sestra, které se podařilo uprchnout z&nbsp;bombardovaného Mannheimu.</p>

      <p class="T2">Tvrdila, že s&nbsp;výjimkou křestního listu přišla při náletu o&nbsp;všechny doklady a&nbsp;také o&nbsp;manžela, a&nbsp;když na ni úředník s&nbsp;ochablou bradou a&nbsp;ulíznutými vlasy soucitně pohlédl, otřela si oči.</p>

      <p class="T2">„Nemám nikoho jiného než sestru,“ řekla.</p>

      <p class="T2">Muž chápavě přikývl. Zatímco si prohlížela jeho kancelář, něco dlouze vypisoval do tlusté knihy.</p>

      <p class="T2">„Takže jste občanka Říše,“ konstatoval a&nbsp;odložil pero.</p>

      <p class="T2">Vysvětlila mu, že se narodila v&nbsp;Praze a&nbsp;před pěti lety se provdala a&nbsp;odstěhovala.</p>

      <p class="T2">„Chápu.“</p>

      <p class="T2">Sdělil jí, že musí zatelefonovat na policejní stanici v&nbsp;Mannheimu a&nbsp;ověřit její totožnost. Požádal ji, aby počkala na chodbě, a&nbsp;ona se zvedla zkoprnělá hrůzou z&nbsp;toho, že jediný telefonát její lež odhalí. V&nbsp;chodbě se posadila vedle svého švagra. Po zádech jí stékal pot.</p>

      <p class="T2">„Jsi bledá jako stěna,“ řekl jí Jaroslav.</p>

      <p class="T2">Když se otevřely dveře do kanceláře a&nbsp;úředník ji zavolal, nasucho polkla a&nbsp;vstoupila. Zachmuřeně si ji prohlížel, a&nbsp;jí bylo okamžitě jasné, že se právě dozvěděl, že v&nbsp;Mannheimu žádná Anna Dahlströmová nikdy nežila.</p>

      <p class="T2">„Mám špatné zprávy,“ řekl.</p>

      <p class="T2">Sklonila hlavu a&nbsp;s&nbsp;nehty zaťatými do dlaní sledovala, jak si sundal brýle a&nbsp;začal si je čistit cípkem kapesníku.</p>

      <p class="T2">„Volal jsem do Mannheimu.“</p>

      <p class="T2">Zvedl brýle proti oknu, dýchl na ně a&nbsp;pokračoval v&nbsp;čištění.</p>

      <p class="T2">„Řekli mi, že —“</p>

      <p class="T2">Rychlým pohybem si brýle nasadil a&nbsp;kapesník přeložil a&nbsp;vsunul do kapsy.</p>

      <p class="T2">„Řekli mi, že policejní stanice dostala při náletu zásah a&nbsp;většina dokumentů v&nbsp;archivech shořela.“</p>

      <p class="T2">„Ach.“</p>

      <p class="T2">Na víc se nezmohla.</p>

      <p class="T2">Pokýval hlavou v&nbsp;domnění, že ji to mrzí stejně jako jeho. Pak jí vydal průkaz s&nbsp;prozatímní platností a&nbsp;vysvětlil jí, že řádný identifikační průkaz dostane ve chvíli, kdy bude moci nějakým oficiálním dokladem dosvědčit svou totožnost.</p>

      <p class="T2">Policejní komisařství opustila zavěšená do svého švagra, unavená, a&nbsp;zároveň šťastná, a&nbsp;když ji vzal do restaurace a&nbsp;ona upila první doušek kávy, nedokázala myslet na nic jiného než na plameny pohlcující archiv v&nbsp;Mannheimu.</p>

      <p class="T1">Rok po porodu se vrátila se ke svému zaměstnání v&nbsp;obchodě s&nbsp;látkami a&nbsp;o&nbsp;malého Petra se starala sousedka z&nbsp;vedlejšího domu.</p>

      <p class="T2">Po skončení války se její doklady jako zázrakem objevily. Opět se stala slečnou Gerlingovou. Chráněna původem své matky a&nbsp;sestřiným manželstvím, mohla zůstat v&nbsp;Praze. Přestože ji práce v&nbsp;galanterii bavila, jednou týdně se vydávala na školský úřad a&nbsp;pročítala si inzeráty vyvěšené na nástěnkách v&nbsp;přízemí. Chtěla učit. A&nbsp;brzy si uvědomila, že nechce učit kdekoliv, ale že touží po zcela určitém místě, po místě, které je dávno vyčištěno, jak se doslechla, dokonale zbaveno Němců, a&nbsp;tedy také Weissmanna.</p>

      <p class="T1">V&nbsp;roce 1946, v&nbsp;polovině září, se odvážila zaklepat na jednu z&nbsp;kanceláří. Dozvěděla se, že škola ve Rzech byla zrušena a&nbsp;ministerstvo nemá v&nbsp;úmyslu ji znovu otevřít. V&nbsp;Tichém Brodě byl však dostatek volných míst, jen málokdo měl totiž chuť přestěhovat se tak daleko. Pokud by o&nbsp;to místo stála, může si dokonce vybrat školu, ve městě jsou celkem tři, které by připadaly v&nbsp;úvahu.</p>

      <p class="T2">Měla by o&nbsp;to zájem?</p>

      <p class="T2">„Ano!“ vykřikla a&nbsp;pak si zakryla rukou ústa.</p>

      <p class="T2">„Ano,“ opakovala tiše užaslé úřednici.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Bylo to něco, co Hedvika nedokázala pochopit. Dívala se, jak její sestra balí, oblečení, boty, knihy. Na městě, které jí Anna s&nbsp;takovým nadšením popsala, neshledávala nic zajímavého, naopak, obávala se, že po odchodu Němců a&nbsp;jeho znovuosídlení Čechy bude vypadat příšerně.</p>

      <p class="T2">„Možná máš pravdu,“ uznala zamyšleně Anna.</p>

      <p class="T2">Opatrně složila dětský kabátek a&nbsp;posadila se.</p>

      <p class="T2">„Ale mám pocit, že tam patřím.“</p>

      <p class="T2">Pohlédla na sestru.</p>

      <p class="T2">„Chápeš?“</p>

      <p class="T2">Hedvika mlčela. Nemohla Anně odpustit, že ji opouští a&nbsp;dítě si bere s&nbsp;sebou. Dítě, na které si zvykla a&nbsp;které alespoň částečně považovala za své.</p>

      <p class="T2">„Nejspíš za to může ta krajina,“ uvažovala Anna. „Líbila by se ti.“</p>

      <p class="T2">Klekla si na víko kufru a&nbsp;pokusila se zapnout přezku.</p>

      <p class="T2">„Přijedete nás s&nbsp;Jaroslavem navštívit?“</p>

      <p class="T2">Hedvika jí kufr neochotně přidržela.</p>

      <p class="T2">„Rozmyslela sis to dobře?“ zeptala se.</p>

      <p class="T2">Anna vrhla na sestru podrážděný pohled.</p>

      <p class="T2">„Neměla jsem si co rozmýšlet,“ řekla.</p>

      <p class="T2">Víko konečně povolilo a&nbsp;zaklaplo se. Pod oknem zacinkala tramvaj a&nbsp;Anna si vzpomněla na hnízdo konipasů, které objevila v&nbsp;lese za vesnicí.</p>

      <p class="T2">Jestlipak tam ještě budou, napadlo ji.</p>
    </div>
  </div>
</body>
</html>
