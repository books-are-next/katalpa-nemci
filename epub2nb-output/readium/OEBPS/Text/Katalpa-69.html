<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-69.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-69.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-68">Knihovna</p>

      <p class="T1">Hugo Melman měl byt ve starém domě ve Zwingergasse.</p>

      <p class="T2">Do jeho oken byly zasazeny vitráže a&nbsp;Melman strávil mnoho příjemných hodin pozorováním světla, které procházelo barevnými skly. Když dobrovolně uvízl na zámku ve Rzech, často na svůj byt vzpomínal. Ještě nikdy nebyl sám tak dlouhou dobu, i&nbsp;jeho nejdelší služební cesta trvala pouhé dva týdny.</p>

      <p class="T2">Zatímco seděl v&nbsp;poškrábané vaně a&nbsp;drhnul si záda, počítal, kolik času uplynulo od chvíle, kdy v&nbsp;Tichém Brodě vystoupil z&nbsp;vlaku.</p>

      <p class="T2">Tři měsíce.</p>

      <p class="T2">Vyděsilo ho to. Jediný, komu o&nbsp;sobě podával zprávy, byl Rolf Kampffmeyer, úřadující daleko v&nbsp;Drážďanech. A&nbsp;jeho zprávy se navíc netýkaly Melmana samotného, ale fiktivní práce, kterou odváděl na sbírce Rosenmüllerových map.</p>

      <p class="T2">Melman si namydlil vlasy a&nbsp;hořce uvažoval nad tím, že kdyby nečekaně zemřel, nikdo by ho nepostrádal; jeho vztah k&nbsp;matce byl formální, otec zemřel před lety.</p>

      <p class="T2">Se zavřenýma očima se ponořil pod hladinu a&nbsp;smýval ze sebe mastnou pěnu, potom opatrně vystoupil z&nbsp;vody, osušil se a&nbsp;zamířil do svého pokoje. Natáhl si spodky a&nbsp;vklouzl pod deku. Bylo krátce po poledni, ale přemohla ho lenost; na nočním stolku nahmatal knihu a&nbsp;talířek s&nbsp;nakrájenou hruškou, a&nbsp;těsně předtím, než se pustil do čtení, si znovu vybavil svůj byt, vitráže, světlo štěpící se na jednotlivé složky, odlesky putující parketovou podlahou. Náhle pocítil hněv, jako kdyby byt ve Zwingergasse mohl za jeho osamělost. Napadlo ho, že se choval jako blázen, když se vyhýbal ženám a&nbsp;raději zkoumal průchod slunečních paprsků okenním sklem. Snad mohl mít ženu — možná dokonce děti —, rozhodně však někoho, kdo by o&nbsp;něj pečoval a&nbsp;komu by připadalo přinejmenším zvláštní, že tráví svůj čas restaurováním neexistujících map.</p>

      <p class="T2">Přečetl sotva několik stran, když se ozvalo zaklepání na dveře. Nejprve si myslel, že se přeslechl, ale pak se klepání ozvalo znovu. Melman si přitáhl deku na prsa. Před očima mu vytanul obraz rozhněvaného Kampffmeyera, rázně vstupujícího do místnosti. Polkl, odložil talířek s&nbsp;nedojedenou hruškou a&nbsp;prsty si otřel do deky.</p>

      <p class="T2">Ulevilo se mu, když zjistil, že neznámým návštěvníkem je učitelka z&nbsp;místní školy. Stačil mu jediný pohled do její tváře, aby pochopil, že po něm bude něco chtít.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Když děti dostaly sešity z&nbsp;křehkého papíru z&nbsp;jedné strany potištěné úryvky neznámých románů, dlouho v&nbsp;nich překvapeně listovaly. Papír byl cítit zatuchlinou a&nbsp;jeho nezvyklá, vláknitá struktura do sebe hltavě vtahovala inkoust.</p>

      <p class="T2">Každý ze sešitů, které během necelého měsíce Klára s&nbsp;Melmanem zhotovili, se skládal z&nbsp;deseti listů. To, že by mohla vytvořit vlastní sešity, ji napadlo, když si přečetla otcův dopis. Papírenská krize se projevovala i&nbsp;v&nbsp;jeho úřadě, a&nbsp;proto ji nemohl zásobovat tak, jak byla zvyklá.</p>

      <p class="T2">„Snad byste se mohli vrátit k&nbsp;používání břidlicových tabulek,“ navrhoval a&nbsp;Kláru udivilo, kolik trpkosti jeho dopis obsahuje.</p>

      <p class="T2">Za Melmanem se vypravila v&nbsp;polovině října. Týden předtím ho potkala ve vlaku, na klíně měl plátěný batoh a&nbsp;v&nbsp;kapse složené noviny. Rozpačitě vyprávěl o&nbsp;lechtivých románech, které našel v&nbsp;zámecké knihovně a&nbsp;které byly tak ohmatané, že jejich stránky zprůsvitněly.</p>

      <p class="T2">Melmana našla v&nbsp;posteli, s&nbsp;vlhkými vlasy a&nbsp;prsty ulepenými od zimní hrušky. Tvářil se provinile, ale sotva mu přednesla své přání, ochotně opustil vyhřáté lůžko, přehodil přes sebe župan a&nbsp;odvedl ji do knihovny.</p>

      <p class="T2">Společně vybírali svazky, které by bylo možné rozřezat a&nbsp;znovu použít.</p>

      <p class="T2">Fuchs se na jejich snažení díval skepticky. Když se ho zeptala, jak se vyrovnává s&nbsp;nedostatkem sešitů, odsekl, že méně diktuje a&nbsp;více zkouší. Přinesla mu ukázat několik prvních sešitů, on je štítivě vzal do ruky, nasliněným prstem vyzkoušel pevnost stránky a&nbsp;potom neochotně připustil: „Ano, snad by se to dalo použít.“</p>

      <p class="T2">Přesto se k&nbsp;její a&nbsp;Melmanově činnosti nepřidal.</p>

      <p class="T2">Vyrobili přes šedesát sešitů. O&nbsp;několik měsíců později byly všechny spotřebovány a&nbsp;Klára se musela znovu vnořit do útrob zámecké knihovny a&nbsp;za Melmanova přispění vyplenit další police.</p>
    </div>
  </div>
</body>
</html>
