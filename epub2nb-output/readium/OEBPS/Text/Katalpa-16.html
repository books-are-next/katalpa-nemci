<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-16.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-16.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-15">Bratr</p>

      <p class="T1">Na podzim roku 1914 povolali Karla Kolmanna do války.</p>

      <p class="T2">Váhal, zda má poslední večer doma strávit s&nbsp;Franziskou, nebo s&nbsp;Klářinou chůvou, jejíž ložnici čas od času tajně navštěvoval; nakonec zvítězil smysl pro povinnost, a&nbsp;tak se večer přivinul k&nbsp;manželce. Ta ho odevzdaně přijala, a&nbsp;když jí s&nbsp;nesmělým výkřikem naplnil klín, pevně zavřela oči a&nbsp;modlila se, aby se z&nbsp;války vrátil živý; představa, že by ve velkém domě na Altenhöfferallee zůstala sama, jí připadala nesnesitelná.</p>

      <p class="T1">Den nato, zatímco její muž nastupoval do vlaku, žaludek sevřený úzkostí a&nbsp;pod víčky zárodky budoucí nespavosti, se ve Franzisčině děloze začal usazovat shluk buněk, ostýchavý náznak dalšího dítěte, nikdy nenarozený Klářin bratr.</p>

      <p class="T2">Franziska ho potratila v&nbsp;šestém týdnu. Když začala krvácet, vložila si do kalhotek pečlivě vypranou vložku a&nbsp;o&nbsp;několik hodin později ze sebe s&nbsp;hlasitým zaúpěním vypudila obrovský chuchvalec krve. Znechuceně ho seškrábala do toaletní mísy a&nbsp;potřísněnou vložku namočila do kbelíku se studenou vodou. Potom si vyčistila zuby a&nbsp;upravila vlasy. Když procházela kolem toalety, uvědomila si, že zapomněla spláchnout. S&nbsp;pohledem upřeným do zakrvácené mísy se chopila řetízku a&nbsp;v&nbsp;mohutném proudu vody poslala svého syna do kanalizace.</p>
    </div>
  </div>
</body>
</html>
