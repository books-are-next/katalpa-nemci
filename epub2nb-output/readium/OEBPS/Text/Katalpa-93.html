<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-93.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-93.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-92">Statek</p>

      <p class="T1">Barbora Levičková měla strach z&nbsp;toho, že to bude velký statek.</p>

      <p class="T2">Mohli si vybrat z&nbsp;několika vesnic, a&nbsp;žádná z&nbsp;nich nebyla tak daleko od Prahy jako Rzy. Když se opatrně zeptala svého muže, proč se rozhodl právě pro ně, požádal Martin jejich osmiletou dceru o&nbsp;školní mapu a&nbsp;zabodl prst do jedné ze stránek.</p>

      <p class="T2">„Vidíš?“</p>

      <p class="T2">„Ne.“</p>

      <p class="T2">Očima pátrala v&nbsp;barevných skvrnách, soustředila se na místo, kde se netrpělivě chvěla špička manželova ukazováčku. Mapa byla několik let stará a&nbsp;mužův prst se dotýkal hranice mezi Německou říší a&nbsp;Protektorátem.</p>

      <p class="T2">„Doly,“ řekl a&nbsp;ona pochopila.</p>

      <p class="T2">Martin Levička byl zvyklý žít v&nbsp;blízkosti dolů. Jeho otec i&nbsp;dědeček byli horníci, a&nbsp;než se Martin oženil, bydlel s&nbsp;nimi v&nbsp;malém domku nedaleko Kladna. S&nbsp;Barborou vyženil malý statek a&nbsp;pustil se do hospodaření. Hornické tradice svého rodu se nehodlal vzdát, takže choval koně, které pronajímal právě na práci v&nbsp;dolech. Během války o&nbsp;koně přišli a&nbsp;Martin, houževnatý a&nbsp;zarputilý, se rozhodl statek u&nbsp;Prahy prodat a&nbsp;začít znovu, jinde a&nbsp;lépe.</p>

      <p class="T2">Do Rzů se vypravili v&nbsp;polovině září, se dvěma objemnými kufry; nábytek, porcelán a&nbsp;peřiny za nimi dorazily o&nbsp;týden později nákladním vlakem. Říkalo se, že lidé osídlující pohraničí nic nepotřebují, a&nbsp;jakmile Barbora Levičková se svým mužem a&nbsp;dcerou stanula ve dveřích Fuchsova statku, usoudila, že je to pravda; byl tu nábytek z&nbsp;ořechového dřeva, skleněné lustry a&nbsp;v&nbsp;jednom z&nbsp;velkých pokojů dokonce koberec.</p>

      <p class="T2">Navíc, kromě domu samotného, zahrady a&nbsp;polí, které Martin Levička obešel mžouraje do staré katastrální mapy, tu byla pracovní síla, dva němečtí obyvatelé, muž a&nbsp;žena, oba zamlklí a&nbsp;s&nbsp;mrzutým výrazem v&nbsp;očích. Barbora se zprvu domnívala, že jsou to manželé, ale potom pochopila, že se mýlí; chyběla mezi nimi důvěrnost, která se vyvine po mnoha letech vztahu.</p>

      <p class="T1">Od chvíle, kdy Levičkovi přišli do Rzů, s&nbsp;nimi Němci pracovali na poli. Martin Levička si pořídil koně a&nbsp;každé ráno se všichni čtyři vypravili ven, z&nbsp;kamenů, které vytáhli z&nbsp;ornice, stavěli křivé zídky a&nbsp;večer pálili hromady pýru. Bylo vidět, že žádný z&nbsp;Němců není zvyklý na těžkou práci, po prvním týdnu si muž spálil šíji a&nbsp;do krvava rozedřel ruce a&nbsp;žena si pochroumala záda.</p>

      <p class="T1">Byli to učitelé.</p>

      <p class="T1">Barbora zrozpačitěla, když se to dozvěděla; čtení a&nbsp;psaní jí dělalo potíže a&nbsp;představa, že je denně vystavena zkoumavým pohledům dvou kantorů, ji děsila.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Na konci října, právě když připravovali zahradu na zimu a&nbsp;ukládali do sklepa poslední jablka, Barbora zjistila, že je těhotná. Žluč, která se jí nahrnula do krku, ji přiměla k&nbsp;předklonu. Rukama se zapřela o&nbsp;stehna a&nbsp;začala zvracet do čerstvě vypletého záhonu. Tlustý cop omotaný kouskem provázku jí přepadl přes rameno a&nbsp;Němka, stojící vedle ní, ho zachytila do dlaně. Držela ho, dokud se Barbora nevyzvracela, pak jí pomohla do domu a&nbsp;ze síně přinesla sklenici čerstvé vody.</p>

      <p class="T2">Usmály se na sebe; to byl počátek opatrného přátelství, chvějivého vztahu spíše tušeného než vysloveného, laskavosti, přicházející z&nbsp;Barbořiny strany, a&nbsp;Klářiny ochoty tuto laskavost přijímat — ochoty, která zcela realisticky pramenila ze skutečnosti, že Klára se svým životem nemůže naložit tak, jak by chtěla.</p>
    </div>
  </div>
</body>
</html>
