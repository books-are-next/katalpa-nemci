<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-41.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-41.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-40">Popletení</p>

      <p class="T1">Po dvou letech byla Klára s&nbsp;Horstovým odchodem do určité míry smířená.</p>

      <p class="T2">Zůstaly v&nbsp;ní však pochybnosti a&nbsp;nejistota, neodbytný pocit, že během krátkého času se může změnit všechno, na co až dosud spoléhala. Hodně pila a&nbsp;kouřila a&nbsp;každý den si kupovala noviny, které pročítala s&nbsp;takovou důkladností, jako by se je chtěla naučit nazpaměť. Byla posedlá myšlenkou, že v&nbsp;případě potřeby nedokáže včas doběhnout do krytu na konci ulice, a&nbsp;zazlívala matce, že nedovolila otci vybudovat kryt na zahradě. Hodiny trávila kreslením podrobných mapek města a&nbsp;zkoumáním únikových cest a&nbsp;evakuační plán, který visel v&nbsp;kanceláři slečny Wengerowské, si detailně obtiskla do paměti.</p>

      <p class="T2">Často se budila s&nbsp;pocitem, že se dusí. Otvírala okno do tmy a&nbsp;celé noci probděla s&nbsp;cigaretou ukrytou v&nbsp;dlani, aby na sebe nepoutala pozornost hlídek kontrolujících zatemnění.</p>

      <p class="T2">Připadala si opuštěná. Elfriede se vdala a&nbsp;neměla už tolik času a&nbsp;dívky z&nbsp;lycea se jí zdály den ode dne hloupější. Reiner Hahn zmizel na frontě, Horst v&nbsp;zemi.</p>

      <p class="T2">Chodila plést, každý čtvrtek do kulturního domu. Ponožky pro vojáky. Zelené, hnědé, došeda. Nikdy si nepomyslela, že Německo disponuje takovým množstvím vlněné příze. Pata, špička a&nbsp;to mezi tím. Stovky ponožek, pletenina zaručující vítězství.</p>

      <p class="T2">Stala se odbornicí přes fusekle.</p>

      <p class="T2">A&nbsp;na konci dvaačtyřicátého roku zjistila, že počínaje prvním lednem ji k&nbsp;sobě město připoutá ještě pevněji. Lyceum, kde vyučovala, mělo být uzavřeno a&nbsp;pracovní úřad jí zajistil nové místo, v&nbsp;továrně, která kdysi patřila Hansi Jürgenu Titschovi, jejímu pradědečkovi, a&nbsp;kde od začátku války vyráběly roznětky ke granátům.</p>
    </div>
  </div>
</body>
</html>
