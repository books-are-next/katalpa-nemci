<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-92.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-92.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-91">Sestry</p>

      <p class="T1">Anna Gerlingová přečkala válku u&nbsp;své sestry v&nbsp;Praze.</p>

      <p class="T2">V&nbsp;Praze také porodila Weissmannova syna a&nbsp;potěšeně shledala, že se svému otci nepodobá ani v&nbsp;nejmenším.</p>

      <p class="T2">Když Anna zjistila, že s&nbsp;Weissmannem čeká dítě, sbalila si oblečení a&nbsp;opustila Rzy. U&nbsp;dveří bytu, kde žila její provdaná sestra Hedvika, zazvonila o&nbsp;půlnoci a&nbsp;požádala o&nbsp;horkou vanu a&nbsp;šálek čaje.</p>

      <p class="T2">Hedvika Mahlerová ohřála vodu a&nbsp;mlčky sledovala, jak se Anna zbavuje šatů a&nbsp;s&nbsp;blaženým povzdechem ukládá do vany. Potom kolem Anny kropící podlahu kuchyně mýdlovou vodou roztáhla zástěnu a&nbsp;zavolala svého muže. Ten se dostavil v&nbsp;pruhovaném pyžamu a&nbsp;zeširoka zívaje se začal shánět po kávě; s&nbsp;kouřícím hrnečkem se pak posadil ke stolu a&nbsp;pustil se do hovoru se švagrovou.</p>

      <p class="T2">Stejně jako jeho žena věděl, jak tvrdohlavá dokáže Anna být, a&nbsp;když prohlásila, že do Rzů se rozhodně nevrátí, pochopil, že jejich stísněný byt má rázem o&nbsp;jednoho obyvatele víc.</p>

      <p class="T2">„Musím se na to vyspat,“ řekl.</p>

      <p class="T2">Anna se zasmála. Za tenkým prostěradlem, které sloužilo jako paraván, zahlédl Jaroslav její postavu s&nbsp;nepatrně vzdutým bříškem.</p>

      <p class="T2">Druhý den se šla v&nbsp;jeho doprovodu přihlásit na policejní inspektorát. Začala pracovat v&nbsp;obchodě s&nbsp;látkami, kde byla zaměstnaná Hedvika a&nbsp;kam chodily nakupovat manželky německých důstojníků.</p>

      <p class="T2">Obě sestry uměly výborně německy. Jejich otec pocházel z&nbsp;Kolína nad Rýnem a&nbsp;v&nbsp;Praze vystudoval techniku. Oženil se s&nbsp;drobnou statistkou pracující u&nbsp;filmu, která proslula stejnou chutí k&nbsp;jídlu jako on. Po svatbě se nastěhovali do pavlačového domu v&nbsp;Nuslích a&nbsp;většinu času trávili u&nbsp;plotny. Nad hovězím jazykem s&nbsp;bramborovou kaší a&nbsp;palačinkami prožili patnáct let a&nbsp;jejich soužití mohlo být delší, kdyby se v&nbsp;roce 1927 nezřítila s&nbsp;Adolfem Gerlingem fotbalová tribuna. Kusy dřevěné lavice ho přišpendlily k&nbsp;zemi, a&nbsp;když ho po několika hodinách vyprostili, měl proraženou lebku a&nbsp;v&nbsp;ruce stále ještě svíral nedojedenou svačinu.</p>

      <p class="T2">Jeho žena zemřela o&nbsp;čtyři roky později. V&nbsp;té době už byla Hedvika vdaná a&nbsp;její sestra Anna studovala na učitelském ústavu. Když v&nbsp;roce 1934 získala Anna zaměstnání ve Rzech, čekala Hedvika první dítě. Narodilo se mrtvé a&nbsp;lékař Hedvice sdělil, že další těhotenství nepřipadá v&nbsp;úvahu. Neposlechla ho a&nbsp;o&nbsp;půl roku později potratila. Se zbytkem plodu přišla o&nbsp;dělohu, a&nbsp;konečně si připustila, že vlastního dítěte se nedočká.</p>

      <p class="T2">Nedokázala se s&nbsp;tím vyrovnat. Její dosavadní život byl mimořádně šťastný; milovala svou práci, měla spokojené manželství, a&nbsp;ačkoliv byl její muž Čech, a&nbsp;navíc četník, neměl natolik silné vlastenecké cítění, aby je to v&nbsp;očích německých úřadů ohrožovalo. To, že nemohla mít dítě, ji trápilo; chybějící potomek vrhal na její spokojenost stín, ničil ji. V&nbsp;jednu chvíli dokonce uvažovala o&nbsp;adopci; nakonec se s&nbsp;Jaroslavem rozhodli, že s&nbsp;tím počkají na konec války.</p>

      <p class="T2">Svou sestru nevídala příliš často. Čile si však vyměňovaly dopisy, a&nbsp;když se Anna, těhotná a&nbsp;unavená po dlouhé jízdě vlakem, objevila ve dveřích, pocítila zvláštní rozechvění.</p>

      <p class="T2">Poté, co si osahala sestřino břicho, ji naplnila obrovská, omamující radost. Tak teď budu mít dokonce dítě, pomyslela si.</p>
    </div>
  </div>
</body>
</html>
