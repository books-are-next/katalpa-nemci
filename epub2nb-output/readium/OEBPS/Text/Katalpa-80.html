<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-80.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-80.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-79">Pod hladinou</p>

      <p class="T1">Na břehu zatopeného lomu, který byl kousek za vsí, potkala Fuchse.</p>

      <p class="T2">Stejně jako ona se přišel vykoupat. Úzkou stezkou v&nbsp;mlází se vyškrábali na vrcholek skály čnící nad hladinou.</p>

      <p class="T2">„Jako děti jsme sem chodili,“ prozradil jí Fuchs.</p>

      <p class="T2">„Je tu hloubka?“</p>

      <p class="T2">„Ano.“</p>

      <p class="T2">Na borovici, jejíž větve přečnívaly přes okraj skály, visela hrazda ze dřeva a&nbsp;provazů. Klára se zadívala na Fuchse, který si houpačku zkoumavě prohlížel.</p>

      <p class="T2">„Skočíte?“</p>

      <p class="T2">Chvíli přemýšlel.</p>

      <p class="T2">„Ano,“ řekl pak. „Skočíte-li se mnou.“</p>

      <p class="T2">Zaváhala, ale nakonec se nechala přesvědčit. Fuchs odložil ručník a&nbsp;šaty a&nbsp;nerozhodně se dotkl dřevěné příčky ohlazené dětskýma rukama. Klára se náhle vyděsila, lano mohlo být zpuchřelé, a&nbsp;kdo ví, co se nacházelo pod hladinou. Vztáhla po Fuchsovi ruku, on na ni však kývl a&nbsp;rozhoupal se. Potom se odrazil a&nbsp;s&nbsp;výkřikem zmizel za okrajem skály. Vypadalo to, jako by se rozpustil v&nbsp;modré obloze a&nbsp;ve slunečním světle; poslední, co Klára viděla, byly jeho dychtivé oči.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Na houpačku připevněnou na větvích borovice se Fuchs poprvé zavěsil v&nbsp;roce 1918, když mu bylo šest let. Rozhoupal se, ale sotva se ocitl za skalní římsou, pohlédl dolů a&nbsp;z&nbsp;hloubky, která se pod ním otevřela, se mu obrátil žaludek. Zbaběle se zhoupl zpátky a&nbsp;s&nbsp;odřenými koleny přistál na drsném povrchu skály; chlapci, kteří byli na skále s&nbsp;ním, se mu vysmáli. Tvářil se lhostejně a&nbsp;opatrně sestupoval dolů; jakmile se ocitl v&nbsp;dostatečné vzdálenosti, předklonil se a&nbsp;vyzvracel do lesního podrostu.</p>

      <p class="T2">Skočil o&nbsp;rok později. Překvapilo ho, jak byl let vzduchem krátký. Představoval si, že do vody spadne prochladlý, dokonale obroušený vzdušnými proudy a&nbsp;se zkušeností vysoko létajících ptáků, místo toho však prorazil hladinu s&nbsp;tělem ulepeným od písku a&nbsp;ústy plnými jadérek z&nbsp;ostružin, které před skokem nasbíral.</p>

      <p class="T2">Toho roku skákal každý den. Během letu si připadal jako nůž vržený proti obrovskému terči; těsně předtím, než protrhl hladinu, pokaždé stiskl nohy k&nbsp;sobě a&nbsp;radostně zavýskal.</p>

      <p class="T1">V&nbsp;roce 1921 se Fuchs stal svědkem toho, jak se jednomu z&nbsp;jeho přátel, Jensi Klemannovi, podvrtla noha. Navzdory chabému odrazu se pustil dřevěné příčky a&nbsp;Fuchs, který byl ve vodě, viděl, jak se řítí přímo podél skály. Když dopadl do vody, Fuchs nepochyboval o&nbsp;tom, že je mrtvý. Společně s&nbsp;ostatními k&nbsp;němu zamířil, žaludek sevřený a&nbsp;chloupky na krku zježené. Weissmannův syn Rudi obrátil Jensovo tělo na záda a&nbsp;pátravě se mu zahleděl do tváře.</p>

      <p class="T2">„Žije!“ vykřikl pak.</p>

      <p class="T2">Pomalu začali plavat ke břehu, zraněného Jense táhli za sebou. Fuchs, který zdráhavě plaval za nimi, si všiml, že voda má zvláštní zabarvení; zvedl oči a&nbsp;zjistil, že krev vytékající z&nbsp;rozbité kamarádovy hlavy ho ovíjí jako růžová stuha.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">To, že neskočí, pochopila Klára ve chvíli, kdy se přiblížila k&nbsp;okraji skály. Voda měla podobnou barvu jako nebe, takže Klára na krátký okamžik ztratila schopnost rozlišit, co je nahoře a&nbsp;co dole. Zatočila se jí hlava, voda a&nbsp;obloha splynuly. Už nezáleželo na tom, jestli skočí, nebo ne, byla zavěšená v&nbsp;prostoru, každý pohyb jí připadal nadbytečný. Ztuhle stála na skalním výběžku, zalitá potem a&nbsp;otupělá horkým letním dnem slyšela pouze křik ptáků a&nbsp;šplouchání vody zvířené lenivými pohyby Fuchsových paží.</p>

      <p class="T2">Teprve když za sebou zaslechla Fuchsovy kroky, pohnula se, prudce do sebe vtáhla vzduch, z&nbsp;tašky vylovila cigaretu a&nbsp;posadila se s&nbsp;ní ke kmeni borovice.</p>

      <p class="T2">„Nedokážu to,“ řekla Fuchsovi.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Jens Klemann pád ze skály přežil. Tři týdny ležel v&nbsp;bezvědomí a&nbsp;oči otevřel ve chvíli, kdy ho matka, která už nedoufala, že se probudí, napájela slámkou. Nemohl se hýbat, a&nbsp;tak následující půlrok strávil na lůžku, nechával se obracet z&nbsp;boku na bok, krmit a&nbsp;přebalovat.</p>

      <p class="T2">Vstal na Velký pátek roku 1922 a&nbsp;po čtyřech se doplazil na zápraží. Na konci velikonočního oktávu už byl schopen chodit, nezřetelně artikuloval a&nbsp;sám jedl. Protože další vývoj nenastal, byl úředně označen za idiota, a&nbsp;když byli později jeho vrstevníci odvedeni na frontu, mohl zůstat doma. S&nbsp;ohnutými zády a&nbsp;veselou tváří blbečka procházel vesnicí, sedal si do prachu cesty a&nbsp;polykal drobné kamínky.</p>

      <p class="T2">V&nbsp;roce 1940 zmizel. Společně s&nbsp;třemi židovskými rodinami, které ve vsi žily, byl odvezen nákladním automobilem. Fuchs viděl, jak mu němečtí vojáci pomáhají na korbu, a&nbsp;zatímco Židé seděli mlčky a&nbsp;ke kolenům si tiskli kufry převázané provazem, Jens si hlasitě zpíval a&nbsp;svůj odjezd doprovázel máváním.</p>

      <p class="T1">Dokud žil Jens Klemann ve vsi, Fuchs se mu vyhýbal. Od jeho nešťastného pádu si netroufl skočit ze skály, a&nbsp;posléze na houpačku zavěšenou ve větvích borovice zapomněl, v&nbsp;podvědomí mu zůstala pouze jako nezřetelný stín. O&nbsp;slovo se přihlásila až ve chvíli, kdy s&nbsp;Klárou vystoupal na skalní výběžek a&nbsp;po dlouhé době spatřil hladinu lomu z&nbsp;výšky, nehybnou a&nbsp;klidnou jako zrcadlo.</p>

      <p class="T2">Překonal strach, že se zraní stejně jako Jens, odrazil se a&nbsp;skočil; voda, do které dopadl, byla stejně studená jako ta v&nbsp;jeho vzpomínkách. Několik dlouhých minut čekal, že ho Klára bude následovat; když se nic nedělo, vrátil se nahoru a&nbsp;našel ji ztuhlou a&nbsp;nehybnou na okraji skály. Vzpomněl si sám na sebe; když na skálu vylezl poprvé, bylo mu šest let a&nbsp;také se neodvážil skočit. Posadil se vedle ní a&nbsp;začal mluvit o&nbsp;Jensi Klemannovi, vdechoval přitom kouř z&nbsp;její cigarety a&nbsp;nedával si pozor na jazyk.</p>

      <p class="T2">Ačkoliv možná měl od samého začátku v&nbsp;úmyslu jí to říct, Jens Klemann byl jen odrazový můstek, prolog k&nbsp;Juditě Weissmannové.</p>

      <p class="T2">Lekce.</p>

      <p class="T2">Když se ho Klára zeptala, co se s&nbsp;Jensem Klemannem stalo, odpověděl, že ho společně s&nbsp;několika židovskými rodinami a&nbsp;Juditou Weissmannovou odvezli. Jakmile vyslovil to jméno, Klára zpozorněla; zajímalo ji, jestli Judita Weissmannová byla rasovou manželkou. Přikývl a&nbsp;díval se, jak usilovně přemýšlí, nechápala, proč byla zároveň s&nbsp;židovskými rodinami a&nbsp;vesnickým mrzákem odvezena také Weissmannova žena; i&nbsp;kdyby měla židovský původ, manželství s&nbsp;Weissmannem jí mělo poskytnout dostatečnou ochranu.</p>

      <p class="T2">Uhasila cigaretu a&nbsp;došla k&nbsp;okraji skály. Hodila nedopalek do vody, pak se vrátila k&nbsp;Fuchsovi a&nbsp;on z&nbsp;výrazu její tváře poznal, že se dovtípila.</p>

      <p class="T2">„Rozvedli se,“ řekla.</p>

      <p class="T2">Na těle mu vyskákala husí kůže, zvedl se a&nbsp;začal se oblékat.</p>

      <p class="T2">„Proč?“</p>

      <p class="T2">Pokrčil rameny.</p>

      <p class="T2">„Nejspíš měl strach,“ odpověděl. „Rozvedl se s&nbsp;ní na začátku války.“</p>

      <p class="T2">Naklonil se k&nbsp;ní a&nbsp;položil jí ruku na rameno, pocit zadostiučinění, který očekával, se nedostavil.</p>

      <p class="T2">„Vypadáte překvapeně.“</p>

      <p class="T2">Odvrátila se.</p>

      <p class="T2">„Je to ras, Kláro,“ řekl, jako by náplň Weissmannovy práce mohla omluvit nebo vysvětlit jeho činy.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Když se vrátila do školy, vklouzla do postele a&nbsp;s&nbsp;rukama založenýma pod hlavou pátrala po sebemenší stopě provinilosti nebo zahanbení. Vykouřila tři cigarety, a&nbsp;nakonec usnula. Probudily ji až Weissmannovy kroky; těsně před svítáním se vplížil do jejího pokoje, svlékl se a&nbsp;položil vedle ní.</p>

      <p class="T1">„Mluvila jsem s&nbsp;Fuchsem,“ řekla mu později.</p>

      <p class="T2">Mlčel, a&nbsp;tak ve tmě nahmatala jeho obličej. Měl klidný výraz a&nbsp;uvolněné rty.</p>

      <p class="T2">„Nezajímá tě, co říkal?“</p>

      <p class="T2">Potřásl hlavou.</p>

      <p class="T2">„Dovedu si to představit.“</p>

      <p class="T2">„A?“</p>

      <p class="T2">„Do toho ti nic není.“</p>

      <p class="T2">Dotkla se jeho ramene.</p>

      <p class="T2">„Zlobíš se?“ zeptala se.</p>

      <p class="T2">„Nejsem tu od toho,“ odpověděl.</p>

      <p class="T2">Na jeho neomalenost už si zvykla, ale přesto&nbsp;— poprvé po dlouhé době&nbsp;— ucítila lehké bodnutí studu, když dal tak jasně najevo, proč se s&nbsp;ní schází.</p>

      <p class="T2">Beze slova vstala, z&nbsp;kapsy sukně vylovila krabičku cigaret a&nbsp;postavila se k&nbsp;otevřenému oknu.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">V&nbsp;poslední prázdninový den se vypravila k&nbsp;lomu. Na nebi se kupila mračna a&nbsp;poprvé zahřmělo ve chvíli, kdy se dotkla dřevěné houpačky. Váhala jen krátce, pak se rozhoupala a&nbsp;skočila. Ve vodě udělala několik rychlých temp, a&nbsp;sotva zamířila ke břehu, rozpršelo se. Nezdržovala se s&nbsp;utíráním, šaty si oblékla na vlhké tělo a&nbsp;se střevíci přitisknutými k&nbsp;břichu spěchala domů.</p>
    </div>
  </div>
</body>
</html>
