<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-117.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-117.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-116">Balíček</p>

      <p class="T1">Nevzpomínám si, že by babička Mahlerová měla na tváři jizvu, způsobenou Klářinými zuby.</p>

      <p class="T2">Je absence jizvy dokladem lži?</p>

      <p class="T2">Opravdu se babička Rissmannová vypravila k&nbsp;Mahlerovým pro svého syna?</p>

      <p class="T2">Zeptala jsem se na to Gertrude, opatrně, měla jsem strach, že se znovu rozhněvá.</p>

      <p class="T2">Seděly jsme v&nbsp;kavárně v&nbsp;supermarketu, tehdy už rozmluvy o&nbsp;minulosti babičky Rissmannové a&nbsp;mého otce prorostly do každého z&nbsp;našich setkání.</p>

      <p class="T2">Polystyrenové kelímky s&nbsp;kávou, kousek dortu na papírovém tácku.</p>

      <p class="T2">Váhavě jsem se dotýkala šrámu, který po desetiletí odděloval naše rodiny. Každá z&nbsp;nás věřila tomu, čemu věřit potřebovala; já jsem měla doma opuštěného otce, ona podvedenou matku.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">První balíček přišel v&nbsp;létě osmačtyřicátého roku, řekla nám jednoho dne babička Mahlerová.</p>

      <p class="T2">Byl rozbalený, zmačkaná šedivá krabice a&nbsp;promočený papír; uvnitř dvě čokolády a&nbsp;sklenice doma zavařeného džemu. Jaroslav kvůli tomu balíčku musel k&nbsp;výslechu, neměl to daleko, ze své kanceláře vystoupal dvě patra a&nbsp;značně rozechvěle vysvětlil tlustému příslušníkovi tajné policie, že balíček poslala vzdálená příbuzná jeho ženy.</p>

      <p class="T2">„Ať už se to neopakuje,“ řekl mu policista a&nbsp;nabídl mu cigaretu; znali se ze společných chodeb a&nbsp;kantýny a&nbsp;později se z&nbsp;nich dokonce stali kolegové.</p>

      <p class="T2">Jaroslav napsal do Lahnsteinu a&nbsp;požádal Kláru, aby nic dalšího neposílala; ona však jeho prosbu ignorovala. Vytrvale, rok za rokem, přicházely na adresu Mahlerových balíčky.</p>

      <p class="T2">Brzy se z&nbsp;toho stal folklór, čas od času byly balíčky rozcupované, to když na celnici hledali důkazy konspirace; jindy dorazily neporušené, plné zvláštní vůně a&nbsp;s&nbsp;otiskem babiččina palce na obalu, přímo pod kličkou konopného provázku.</p>

      <p class="T1">Malý Konrad do sebe hltavě cpal všechno, co v&nbsp;balíčcích našel. Přestože jindy dělala jeho matka drahoty, čokoládu dostával zřídkakdy a&nbsp;pomeranče jen o&nbsp;vánocích, balíčky byly jeho nedotknutelným vlastnictvím od chvíle, kdy je přinesla pošťačka.</p>

      <p class="T2">Konrad si potrpěl na čokoládu, kterou mu posílala neznámá žena z&nbsp;Německa.</p>

      <p class="T2">Burské oříšky, karamelizované mandle, biskupský chlebíček, nakládané hříbky.</p>

      <p class="T2">O&nbsp;dvacet let později měl chuť to vyzvrátit, strčit si prst do krku a&nbsp;zbavit se toho; žrádla, kterým ho krmila jeho vlastní matka; sladkostí, jimiž si ho kupovala.</p>

      <p class="T2">Doufala, že si ho zaváže hrstí bonbónů a&nbsp;sušeným ovocem?</p>

      <p class="T2">Nikdy k&nbsp;tomu nepřipsala jediné slovo, její rukopis znal pouze ze zpáteční adresy.</p>

      <p class="T2">Klara Rissmann,</p>

      <p class="T2">Erzbachstrasse 64b,</p>

      <p class="T2">Lahnstein.</p>

      <p class="T2">Dokud věřil tomu, že je to vzdálená tetička, bezdětná a&nbsp;podivínská, nevadilo mu to. Jeho matka o&nbsp;ní nemluvila a&nbsp;on z&nbsp;řídkých a&nbsp;mlhavých narážek pochopil, že ho snad kdysi viděla, krátce po válce, a&nbsp;zamilovala si ho. Dojímalo ho to, a&nbsp;poté, co se naučil psát, dokonce Kláře Rissmannové poslal dopis; otec slíbil, že ho odnese na poštu a&nbsp;on pak netrpělivě čekal na odpověď, která nikdy nepřišla.</p>

      <p class="T2">Když mu matka prozradila, kdo Klára vlastně je, udělalo se mu zle; nedokázal myslet na nic jiného než na kilogramy sladkostí, které během let spolykal.</p>

      <p class="T2">Vykrmila si ho na dálku; to, že mu posílala balíčky a&nbsp;nikdy nezvedla telefon a&nbsp;nespojila se s&nbsp;ním, mu připadalo podivné, jako by si s&nbsp;ním chtěla hrát. Odložila ho, a&nbsp;nezametla za sebou stopy, naopak, byla zvědavá na to, co s&nbsp;ním bude dál, zůstávala v&nbsp;kontaktu, neobvyklým, zlomyslným způsobem, který mu vadil, zdál se mu nepřirozený a&nbsp;obscénní; ládovala ho jako zvíře, jako někoho, kdo potřebuje mnohem víc žrát než objímat.</p>
    </div>
  </div>
</body>
</html>
