<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-25.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-25.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-24">1933; štěpení času II</p>

      <p class="T1">Muž — tři obleky, dva převlečníky, stejný počet klobouků a&nbsp;čtvery střevíce — sedící naproti Kláře během jízdy usnul.</p>

      <p class="T2">Klára toho využila a&nbsp;pečlivě si prohlédla jeho tvář. Všimla si, že neznámý se pořezal při holení, tenký škrábanec v&nbsp;důlku na jeho bradě potáhla slabá vrstva zaschlé krve.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Ilke Kappnerová nemohla spát. Okna do bytu měla pečlivě zavřená, všechny škvíry, jimiž by mohlo foukat, utěsněné stočeným kusem látky.</p>

      <p class="T2">Přesto slyšela každý tón vojenské kapely, která jí vyhrávala přímo před domem.</p>

      <p class="T2">Daň z&nbsp;toho, že bydlí na Altkönigstrasse, v&nbsp;jednom ze starých úctyhodných činžáků — všechny vojenské přehlídky a&nbsp;pochody měli s&nbsp;manželem odjakživa jako na dlani.</p>

      <p class="T2">Ilke dnes odpoledne v&nbsp;rozhlase slyšela, že nový německý kancléř složil přísahu. Měla z&nbsp;toho radost, těšilo ji, že politik s&nbsp;tenkým knírkem a&nbsp;průzračnýma očima bojoval ve stejné válce jako její muž.</p>

      <p class="T2">Ale ta hudba!</p>

      <p class="T2">Už několik hodin procházejí pod obloukem Braniborské brány a&nbsp;Altkönigstrasse řady mužů v&nbsp;těžkých vysokých botách. Zpívají a&nbsp;v&nbsp;rukou nesou pochodně.</p>

      <p class="T2">Ilke se zdálo, že pach ohně a&nbsp;naolejovaných řemenů, které drží pušky, cítí až do své ložnice.</p>

      <p class="T2">Otočila se a&nbsp;obličej zabořila do polštáře.</p>

      <p class="T2">Rozplakala se.</p>

      <p class="T2">Narozdíl od nového kancléře se její muž z&nbsp;války nevrátil.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Mitsuko Li, stojící na poli, se pod nohama otevřela země. Už týden se lehce zachvívala, takže v&nbsp;domě jejích rodičů, vymazaném hliněnou omítkou, popraskaly stěny. Mitsuko pomyslela na rodiče, na kozy, psy a&nbsp;rýžové pole. Zažila už několik zemětřesení, ale žádné z&nbsp;nich nebylo tak hrozné jako tohle. Byla si jistá, že tentokrát zemře. Zhluboka se nadechla a&nbsp;pak se dala do běhu. Před sebou zahlédla stádo divokých koz. Slyšela mečivý nářek a&nbsp;praskot následovaný vteřinou ticha; kozy zmizely v&nbsp;puklině náhle zející uprostřed cesty. Mitsuko vykřikla a&nbsp;stočila se do klubíčka. Půda pod jejím tělem se otřásala a&nbsp;stromy obracely kořeny k&nbsp;nebi. Ze dna Tichého oceánu se zvedla mohutná vlna; mířila k&nbsp;japonskému pobřeží.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Ursula Engelmannová ještě nikdy neviděla hořícího holuba.</p>

      <p class="T2">Naříkající pták ještě letěl, peří na zádech a&nbsp;na okrajích křídel mu doutnalo.</p>

      <p class="T2">Ursula stála na dvoře restaurace, v&nbsp;ruce držela škopek s&nbsp;odpadky a&nbsp;civěla do nebe. Dveře do kuchyně nechala otevřené a&nbsp;zdálky slyšela kuchařku, která se ječivě dožadovala její přítomnosti. Když holub dopadl na zem, Ursula se k&nbsp;němu váhavě vydala; se zatajeným dechem se sklonila nad ohořelým tělem. Věděla, že by se měla vrátit do kuchyně a&nbsp;pokračovat v&nbsp;práci, ale nebyla s&nbsp;to se od zuhelnatělého ptáka odtrhnout. Najednou se jí něco jemně otřelo o&nbsp;tvář. Vykřikla. Prudce zvedla hlavu a&nbsp;zjistila, že z&nbsp;oblohy se snášejí kusy zčernalých papírů. Obzor byl zbarvený do šarlatova, jako by podruhé zapadalo slunce.</p>

      <p class="T2">Když někdo na ulici začal křičet, že hoří Říšský sněm, Ursula upustila škopek se smetím a&nbsp;rozběhla se ven.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">„Půjdeme jinam,“ navrhla pár týdnů po požáru Reichstagu Trudi Scherlingová, ale matka ji upozornila, že krajky vždy kupovala u&nbsp;Blooma.</p>

      <p class="T2">Dvacet loket bruselských krajek, tři tucty sametových lemovek a&nbsp;stolní soupravu s&nbsp;výšivkou richelieu, poznamenala si na lístek papíru, který teď nejistě mačkala v&nbsp;dlani. Muž v&nbsp;hnědém stejnokroji stojící před obchodem ustoupil, aby si mohly lépe přečíst plakáty vylepené ve výkladní skříni.</p>

      <p class="T2">„Bloom má nejlepší krajky,“ trvala paní Scherlingová na svém.</p>

      <p class="T2">Měla v&nbsp;úmyslu pořídit další část Trudiny výbavy a&nbsp;až do této chvíle ji nenapadlo zabývat se tím, jaký má pan Bloom původ.</p>

      <p class="T2">Pohlédla na dceru. Trudi, která se již dávno rozhodla, odhodlaně vzala za kliku a&nbsp;kývla na matku. Vstoupily do obchodu. Zatímco se Trudi probírala zbožím, které Bloomova prodavačka vyložila na pult, přistoupila paní Scherlingová k&nbsp;výloze. Když si uvědomila, že plakáty vyzývající německé občany k&nbsp;bojkotu židovských obchodů jsou nalepené zevnitř, pobledla. Nedokázala si představit, kdo mohl donutit pana Blooma k&nbsp;tomu, aby si do výlohy vylepil takovou věc.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Konrad Ganss netušil, že hořící knihy budou tak páchnout. Čekal čistou vůni papíru a&nbsp;plamene, kterou znal a&nbsp;měl rád; sám často pálil své literární pokusy, básně a&nbsp;milostné dopisy.</p>

      <p class="T2">Postával na okraji chodníku a&nbsp;hleděl do ohně.</p>

      <p class="T2">Kolik knih už shořelo?</p>

      <p class="T2">Cítil se zvláštně. Před okamžikem sledoval jednoho ze svých spolužáků, který s&nbsp;nadšeným výkřikem přihodil do plamenů další svazky. Na hřbetech rozluštil několik jmen, Rathenau, Gide, Kerr a&nbsp;Proust. Některé z&nbsp;těchto knih měl dokonce ve své knihovně. Udělal chybu, že je nepřinesl?</p>

      <p class="T2">Konrad Ganss, který v&nbsp;Berlíně druhým rokem studuje medicínu, ustoupil dozadu. Civěl knihy pohlcované plameny, a&nbsp;náhle byl přesvědčený o&nbsp;tom, že ohnivé jazyky vystupující k&nbsp;nebi jsou příslibem něčeho velkého.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Pět měsíců před tím, než byla Bernadetta Soubirousová, jíž se v&nbsp;Lurdách zjevila Panna Marie, prohlášena za svatou, zkonstruoval japonský inženýr Šimizu automatickou pušku.</p>

      <p class="T2">Bernadetta Soubirousová (165 centimetrů, tmavé vlasy, pasačka ovcí) zahlédla Pannu Marii celkem osmnáctkrát.</p>

      <p class="T2">Automatická puška sestrojená inženýrem Šimizem (168&nbsp;centimetrů, tmavé vlasy, zaměstnanec v&nbsp;podniku Tokyo Gas and Electric) dokázala vypálit tisíc ran za minutu.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Na konci roku Klára spočítala slova, která si zatím vyměnila s&nbsp;tajemným mužem ve vlaku:</p>

      <p class="T2">Dobré ráno (devět set osmdesátkrát)</p>

      <p class="T2">Dovolíte (stodesetkrát)</p>

      <p class="T2">Promiňte (čtyřicetkrát)</p>

      <p class="T2">Na shledanou (devět set šedesátkrát).</p>
    </div>
  </div>
</body>
</html>
