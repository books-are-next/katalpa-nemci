<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-105.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-105.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-104">Anna Gerlingová</p>

      <p class="T1">Anna Gerlingová se nezamilovala pouze do Weissmanna, ale rovnou do celé vesnice.</p>

      <p class="T2">Do Rzů přišla v&nbsp;roce 1934 a&nbsp;nejprve zastupovala starou nemocnou učitelku; po ženině smrti nastoupila na její místo a&nbsp;zabydlela se ve dvou místnostech nad školou.</p>

      <p class="T2">Znala Weissmanna i&nbsp;jeho ženu a&nbsp;až do roku 1942, kdy Weissmanna potkala na jedné ze svých procházek, mu nevěnovala žádnou pozornost. Věděla jen to, že se Weissmann rozvedl a&nbsp;že se sám stará o&nbsp;malou dcerku. Když na něj tehdy narazila na cestě vedoucí k&nbsp;lesu, zmínil, že jeho dcera je nemocná; večer se proto vypravila do jeho domu a&nbsp;dívala se, jak Hanně přikládá na rozpálené čelo studený obklad. Líbilo se jí, jak něžně a&nbsp;obětavě o&nbsp;dítě pečuje, a&nbsp;když opatrně zavedla řeč na jeho manželku, Weissmann jí se smutným úsměvem sdělil, že to byla ona, kdo ho opustil. Politovala ho a&nbsp;bezděčně se dotkla jeho paže; on na ni pohlédl tak, že ji zamrazilo.</p>

      <p class="T1">Svedl ji o&nbsp;letnicích.</p>

      <p class="T2">O&nbsp;půlnoci zaklepal na její dveře, a&nbsp;když otevřela, uviděla jeho rozesmátou tvář skrytou za velkou lahví bylinného likéru. Zpočátku se k&nbsp;sobě chovali zdvořile a&nbsp;odtažitě, ale jakmile se Anna sklonila nad lahví a&nbsp;skleničkami, ucítila na prsou jeho ruce.</p>

      <p class="T2">Nikdy předtím se nemilovala a&nbsp;styděla se to přiznat. Později pochopila, že to tušil, neboť poprvé si ji vzal na podlaze, aby nepotřísnila matraci, a&nbsp;pár kapek krve pod jejími bedry otřel kapesníkem.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Scházeli se tajně, nechtěla, aby se o&nbsp;nich někdo dozvěděl. To, že je těhotná, zjistila na konci srpna. Nevěděla, jak se o&nbsp;dítě postará, ale těšila se na ně. Když o&nbsp;dítěti řekla Weissmannovi, vyděsil se. Ujistila ho, že od něj nic nečeká, a&nbsp;poté, co odešel, propukla v&nbsp;pláč. O&nbsp;svém těhotenství napsala sestře, a&nbsp;jak předpokládala, v&nbsp;Hedvičině odpovědi se mísila radost s&nbsp;úlekem. Zajímalo ji, jestli se Anna hodlá vrátit do Prahy, a&nbsp;ona odpověděla záporně, zatím na ní nebylo nic znát a&nbsp;cítila se plná energie, nad budoucností neuvažovala a&nbsp;dál učila, vzrušená tím, že se v&nbsp;jejím těle vyvíjí nový život.</p>

      <p class="T2">S&nbsp;Weissmannem se od té doby stýkala jen zřídkakdy, byla příliš soustředěná na dítě. Přítelkyním, které měla mezi matkami svých žáků, nic neprozradila, ženy to však vycítily a&nbsp;obklopily ji zvláštní měkkostí vlastní těm, které už rodily. Vyzvídaly, kdo je otec, a&nbsp;ona mlčela, zrudlá a&nbsp;v&nbsp;rozpacích; když poznaly, jak slabá a&nbsp;zranitelná se cítí, semkly se kolem ní těsněji a&nbsp;utěšovaly ji, kdykoliv propadla pochybnostem, zda dítě dokáže vychovat sama.</p>

      <p class="T1">V&nbsp;říjnu se svěřila Fuchsovi. Nepřekvapilo ho to a&nbsp;prozradil jí, že už nějakou dobu koluje vesnicí zvěst o&nbsp;tom, že ona čeká dítě a&nbsp;on je jeho otcem. Vyrazilo jí to dech. Vytřeštěně sledovala, jak Fuchs listuje notovými papíry.</p>

      <p class="T2">„To není možné,“ vypravila ze sebe konečně.</p>

      <p class="T2">Nevěřila, že mu to nevadí.</p>

      <p class="T2">„A&nbsp;co s&nbsp;tím můžu dělat?“</p>

      <p class="T2">Naslinil hrot tužky a&nbsp;sklonil se nad papírem. Vyčítala si, že ho přivedla do tak trapné situace, a&nbsp;sklesle seděla v&nbsp;koutě jeho kabinetu.</p>

      <p class="T2">„Je to Weissmannovo dítě,“ řekla tiše.</p>

      <p class="T2">Přestal psát a&nbsp;otočil se, v&nbsp;jeho očích se objevil zvláštní výraz.</p>

      <p class="T2">„Weissmannovo?“ opakoval.</p>

      <p class="T2">Přitáhl si k&nbsp;ní židli a&nbsp;vyprávěl jí o&nbsp;Weissmannově ženě a&nbsp;o&nbsp;tom, jak se s&nbsp;ní Weissmann kvůli jejímu původu rozvedl.</p>

      <p class="T2">Když domluvil, Anna chvíli mlčela. Pak si z&nbsp;jeho stolu vzala láhev kořalky a&nbsp;zavřela se s&nbsp;ní ve svém pokoji. Druhý den ho vyhledala. Řekla mu, že nejlepší bude, když odjede; on jí neodporoval, za což mu byla vděčná.</p>

      <p class="T1">O&nbsp;svém odjezdu s&nbsp;nikým nemluvila. Naplánovala si ho na konec měsíce, kdy měla být škola kvůli opravě střechy na týden zavřená. Snažila se nepodlehnout výčitkám svědomí; aby nevzbudila podezření, nemohla se rozloučit se svými žáky, a&nbsp;když si představila, že po jejím útěku bude Fuchs učit obě třídy zároveň, polil ji pot.</p>

      <p class="T2">Později si zakázala na podobné věci myslet. Jejím nejdůležitějším úkolem bylo zbavit se Weissmanna. Strávila řadu bezesných nocí, převalovala se na lůžku a&nbsp;žasla nad tím, že ho kdy mohla milovat; nakonec usoudila, že byla buď šílená, anebo ji otrávil některým ze svých lektvarů, proč by se mu jinak vydávala?</p>

      <p class="T2">Zatoužila mezi něj a&nbsp;své dítě položit co největší vzdálenost, odříznout se od něj.</p>

      <p class="T1">Než odjela, vypravila se za ním. Stál na dvoře a&nbsp;něco vařil v&nbsp;kotli. Potěšilo ho, že ji vidí, a&nbsp;zamával na ni mastnou měchačkou.</p>

      <p class="T2">Řekla mu, co jí prozradil Fuchs.</p>

      <p class="T2">„Ty mu věříš?“ zeptal se.</p>

      <p class="T2">Neodpovídala.</p>

      <p class="T2">„Děláš dobře.“</p>

      <p class="T2">Zadíval se na ni, ústa stažená v&nbsp;úšklebku.</p>

      <p class="T2">„Bylo to přesně tak, jak ti Fuchs řekl. Zbavil jsem se ženy. Ale ne proto, že byla Židovka.“</p>

      <p class="T2">Nerozuměla mu.</p>

      <p class="T2">„Tak proč?“</p>

      <p class="T2">Pokrčil rameny.</p>

      <p class="T2">„Prostě jsem ji nemohl vystát.“</p>

      <p class="T2">Sklonil se nad kotlem a&nbsp;vnořil do něj měchačku.</p>

      <p class="T2">Pozorovala ho, sevřená ošklivostí.</p>

      <p class="T2">„Nezajímá tě, co se s&nbsp;ní stalo?“</p>

      <p class="T2">Předstíral, že ji neslyší. Udělala k&nbsp;němu několik kroků a&nbsp;chtěla svou otázku zopakovat, potom si to však rozmyslela.</p>

      <p class="T2">„Nejsi zvědavý ani na naše dítě?“ zeptala se, když otvírala branku.</p>

      <p class="T2">Něco zamručel.</p>

      <p class="T2">Odešla bez rozloučení.</p>
    </div>
  </div>
</body>
</html>
