<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-60.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-60.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-59">Žádost</p>

      <p class="T1">V&nbsp;červnu přijel do města Matthias Laengenfelder, zástupce školního rady Krausse.</p>

      <p class="T2">Na obědě, který Malke podával po jeho projevu, Klára překvapeně zjistila, že sedí mezi ním a&nbsp;školním inspektorem. Když odnesli polévku, Laengenfelder se k&nbsp;ní obrátil.</p>

      <p class="T2">„Nejste tady dlouho,“ řekl.</p>

      <p class="T2">„Půl roku.“</p>

      <p class="T2">„A&nbsp;vaše první dojmy?“</p>

      <p class="T2">Všimla si, že si Laengenfelder hraje s&nbsp;ubrouskem, skládal ho na stále menší části.</p>

      <p class="T2">„Je tady dost práce. A&nbsp;navíc nám chybějí učebnice.“</p>

      <p class="T2">„O&nbsp;tom vím,“ řekl. „Zajímá mě spíš váš názor na ostatní učitele.“</p>

      <p class="T2">„Nikoho neznám,“ odvětila. „Kromě Fuchse. Učíme ve stejné škole.“</p>

      <p class="T2">„A&nbsp;Fuchs?“</p>

      <p class="T2">Zvedla oči od stolu a&nbsp;pohlédla mu do tváře. Nedíval se na ni. Zaujatě sledoval ubrousek, zpozoroval, že na okraji má vypáraný steh, a&nbsp;vytahoval ho nehtem.</p>

      <p class="T2">„Vycházíme spolu dobře.“</p>

      <p class="T2">Usmál se.</p>

      <p class="T2">Když přinesli druhý chod, Laengenfelder chvíli hovořil s&nbsp;Malkem a&nbsp;ke Kláře se otočil jen proto, aby se zeptal, jak jí chutná. Teprve nad kávou se vrátil k&nbsp;tématu, které ho zajímalo.</p>

      <p class="T2">„Měla byste se poznat i&nbsp;s&nbsp;ostatními učiteli,“ řekl a&nbsp;zamyšleně si míchal kávu. „Snad by vám mohli pomoci v&nbsp;tom, abyste si tu lépe zvykla.“</p>

      <p class="T2">Mlčela.</p>

      <p class="T2">„Dozvěděla byste se spoustu nových věcí,“ pokračoval, „a&nbsp;získala zkušenosti.“</p>

      <p class="T2">Na opačném konci stolu se usmíval Fuchs.</p>

      <p class="T2">„Samozřejmě byste nás o&nbsp;svých pokrocích informovala,“ řekl Laengenfelder. „A&nbsp;také o&nbsp;tom, jak si vedou ostatní.“</p>

      <p class="T2">Naklonil se ke ní. Dech mu voněl čokoládovou pěnou, kterou měli místo zákusku.</p>

      <p class="T2">„Jste mezi nimi jediná říšská Němka,“ řekl.</p>

      <p class="T2">„Ne že by to něco znamenalo,“ doplnil spěšně. „Všichni jsou samozřejmě oddáni stejné věci. Ale ten, kdo vyrůstal v&nbsp;Říši, může na některé věci nahlížet jinak než ten, kdo&nbsp;—“</p>

      <p class="T2">Hledal slova.</p>

      <p class="T2">„Kdo takové štěstí neměl,“ navrhl Malke.</p>

      <p class="T2">„Ano,“ řekl Laengenfelder. „Přesně to jsem měl na mysli.“</p>

      <p class="T2">Dopil kávu a&nbsp;natáhl se pro konvici, Malke ho však předešel a&nbsp;rychle mu dolil šálek.</p>

      <p class="T2">„Smetanu?“</p>

      <p class="T2">Laengenfelder zavrtěl hlavou. Napil se kávy a&nbsp;lehce škubl hlavou, když mu horký nápoj spálil patro.</p>

      <p class="T2">„Nechápu, co přesně bych měla dělat,“ řekla Klára.</p>

      <p class="T2">„Každý měsíc byste nám posílala zprávu přímo na ministerstvo,“ odpověděl Laengenfelder.</p>

      <p class="T2">Klára se dívala na ubrousek, který konečně odložil a&nbsp;který služebná zapomněla odnést. V&nbsp;místech, kde si do něj Laengenfelder otřel ústa, byl umaštěný.</p>

      <p class="T2">„Musím si to rozmyslet,“ řekla.</p>

      <p class="T2">„Ovšem.“</p>

      <p class="T2">V&nbsp;Laengenfelderově tváři se nehnul ani sval.</p>

      <p class="T2">„Ale rozmýšlejte rychle.“</p>

      <p class="T2">Přikývla, potěšena tím, že vyklouzla tak snadno.</p>

      <p class="T2">„Vlastně bych s&nbsp;vaší odpovědí rád odjel.“</p>

      <p class="T2">Opět se zmocnil ubrousku, a&nbsp;když postřehl, že je špinavý, zašklebil se a&nbsp;nechal ho být.</p>

      <p class="T2">„A&nbsp;protože odjíždím ještě dnes, nemáte moc času.“</p>

      <p class="T2">Naklonil hlavu. Zaregistrovala, že pod uchem má mateřské znaménko, tmavou skvrnku podobnou komářímu štípnutí.</p>

      <p class="T2">„Přijela jsem učit,“ řekla a&nbsp;hledala oporu u&nbsp;Malkeho. „Práce s&nbsp;dětmi mi zabírá veškerý čas. Stěží se dostanu do města.“</p>

      <p class="T2">Laengenfelder ji poslouchal, tvář spíše pobavenou než uraženou.</p>

      <p class="T2">„Kdybych měla navštěvovat ještě ostatní školy, musela bych tomu obětovat čas, kdy se připravuji na vyučování.“</p>

      <p class="T2">Usmál se, ale jeho oči zůstaly vážné.</p>

      <p class="T2">„Neukvapujte se,“ řekl. „Tohle je věc, o&nbsp;kterou nežádám každého.“</p>

      <p class="T2">Odvrátil se a&nbsp;Malke, který zaznamenal, že jejich rozhovor je u&nbsp;konce, se lehce dotkl jeho paže.</p>

      <p class="T2">„Jestli jste dojedl, snad bychom si mohli prohlédnout budovu.“</p>

      <p class="T2">Když Laengenfelder v&nbsp;inspektorově doprovodu vyšel ze dveří, Fuchs se zvedl a&nbsp;loudal se ke Kláře.</p>

      <p class="T2">„Dopisy do Berlína?“ zeptal se a&nbsp;posadil se vedle ní.</p>

      <p class="T2">Neodpověděla.</p>

      <p class="T2">„Taky mi to nabídli,“ řekl. „Kdysi.“</p>

      <p class="T2">„A&nbsp;vy?“</p>

      <p class="T2">„Každý měsíc je odnáším na poštu.“</p>

      <p class="T2">Lžičkou ťukal do okraje šálku.</p>

      <p class="T2">„Proč?“</p>

      <p class="T2">Odstranila šálek z&nbsp;jeho dosahu, ale on si jej přitáhl zpět.</p>

      <p class="T2">„Položila jste si někdy otázku,“ řekl s&nbsp;očima upřenýma na prasklinu, která se zvolna šířila pod glazurou, v&nbsp;místech, kam dopadala jeho lžička, „proč nejsem na frontě?“</p>

      <p class="T2">Očima zavadila o&nbsp;jeho nohy. Zavrtěl hlavou.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Laengenfelder ji zastihl v&nbsp;chodbě, oblékala si kabát a&nbsp;chystala se na vlak.</p>

      <p class="T2">„Můžeme s&nbsp;vámi počítat, slečno Kolmannová?“</p>

      <p class="T2">Uchopil ji za loket. Pokusila se nenápadně vyprostit, ale držel ji pevně.</p>

      <p class="T2">Čekal na její odpověď.</p>

      <p class="T2">Bylo to snazší, než si myslela.</p>

      <p class="T2">„Ano,“ řekla.</p>

      <p class="T2">Laengenfelder se spokojeně usmál.</p>

      <p class="T2">„Věděl jsem, že je na vás spolehnutí. Inspektor Malke,“ mávl rukou za sebe, „vám poskytne další informace.“</p>

      <p class="T1">O&nbsp;týden později jí Malke dal adresu, na niž měla psát. Poznamenala si ji na kousek papíru a&nbsp;vsunula do kabelky.</p>

      <p class="T2">Potila se.</p>

      <p class="T2">Když odcházela, Malke na ni zavolal.</p>

      <p class="T2">„Ten náramek,“ řekl.</p>

      <p class="T2">Obrátila se.</p>

      <p class="T2">„Nezapůsobilo to.“</p>

      <p class="T2">Došel až k&nbsp;ní a&nbsp;Klára si všimla, že má nakřivo vázanku.</p>

      <p class="T2">„To je mi líto.“</p>

      <p class="T2">Zavrtěl hlavou.</p>

      <p class="T2">„Není to vaše chyba.“</p>

      <p class="T1">Cestou na vlak uvažovala nad tím, jak je možné, že si muž, jako je Malke, nedokáže udržet manželství.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Berggasse n. 18, Berlin, Mühlfeld.</p>

      <p class="T2">Představovala si klidnou, sluncem zalitou ulici, Mühlfeld byl vilová čtvrť a&nbsp;dům číslo 18 určitě patřil k&nbsp;vilám, které měly světle žlutou fasádu a&nbsp;cihlovou terasu.</p>

      <p class="T2">Pěšinka vysypaná pískem, úpravné záhony, túje vysázené v&nbsp;geometrických řadách, ptačí zob ukázněný nůžkami.</p>

      <p class="T2">Kamenné pítko pro sýkorky, dřevěný altán.</p>

      <p class="T2">Mosazné táhlo zvonku a&nbsp;služka v&nbsp;bílé zástěrce.</p>

      <p class="T1">Poštovní schránka přetékající špínou.</p>

      <p class="T1">Berggasse číslo 18 bylo místo, na které měla posílat své dopisy.</p>

      <p class="T2">Adresátem byl pan Scheiner, R.</p>

      <p class="T2">Rudolph?</p>

      <p class="T2">Ralf?</p>

      <p class="T2">Nechtěla nad tím přemýšlet.</p>

      <p class="T1">Překvapilo ji to, domnívala se, že bude psát přímo na ministerstvo školství. Systém byl zřejmě rafinovanější, než si myslela.</p>

      <p class="T2">Malke ji dopodrobna seznámil s&nbsp;tím, co se od ní čeká. Během jednoho měsíce měla objet nejméně dvě školy v&nbsp;kraji a&nbsp;poznamenat si, jak je na nich vedena výuka, další měsíc měla to samé udělat s&nbsp;jinými dvěma školami a&nbsp;celé to měla opakovat tak dlouho, dokud nedorazí ke školám, kde začínala.</p>

      <p class="T2">Kolečko hrůzy.</p>

      <p class="T2">O&nbsp;rajón se dělila s&nbsp;Fuchsem. Nemohla ovšem vyloučit, že ona sama je jeho rajónem; on byl rozhodně ve středu jejího zájmu.</p>

      <p class="T2">„Kdyby se vám něco nezdálo na Fuchsovi,“ řekl Malke, „bez obav se o&nbsp;tom zmiňte v&nbsp;dopisech.“</p>

      <p class="T2">Zeptala se, po čem přesně by měla pátrat.</p>

      <p class="T2">„Po jakékoliv známce neloajality,“ odvětil Malke a&nbsp;to ji umlčelo.</p>

      <p class="T1">Neměla chuť trávit čas objížděním jednotlivých vesnic. Nikdo jí neřekl, jak dlouhé by její dopisy měly být, a&nbsp;tak si jednoho dne se zapálenou cigaretou sedla ke stolu a&nbsp;napsala svou první zprávu, od začátku až do konce vymyšlenou.</p>

      <p class="T1">Kristina Bachová je svědomitá a&nbsp;pečlivá pedagožka. Její přístup k&nbsp;dětem je svědomitý, hygiena, kterou udržuje ve třídě, vynikající, věrnost Říši nesporná.</p>

      <p class="T2">Helmut Krapff&nbsp;— dtto&nbsp;—.</p>

      <p class="T1">Představovala si, jak se její psaní tlačí útrobami obrovského stroje, ten je přežvýká a&nbsp;vyplivne.</p>

      <p class="T2">Nezůstane nic.</p>

      <p class="T2">Když dopis odnášela na poštu, napadlo ji, zda si Fuchs také vymýšlí, když o&nbsp;ní píše.</p>
    </div>
  </div>
</body>
</html>
