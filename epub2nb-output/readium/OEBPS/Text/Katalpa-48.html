<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-48.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-48.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-47">Křída</p>

      <p class="T1">Po neděli se poprvé setkala s&nbsp;dětmi.</p>

      <p class="T2">Když se jim představovala a&nbsp;psala své jméno na tabuli, z&nbsp;prstů jí vyklouzla křída. Nedopatřením na ni šlápla. Zčervenala a&nbsp;ukázala na chlapce v&nbsp;první lavici.</p>

      <p class="T2">„Jak se jmenuješ?“</p>

      <p class="T2">„Schöb, prosím. Nikolaus.“</p>

      <p class="T2">Usmála se.</p>

      <p class="T2">„Dobře, Nikolausi. Kde jsou křídy?“</p>

      <p class="T2">Chlapec neodpovídal a&nbsp;místo něj se přihlásila se dívka s&nbsp;dlouhými copy.</p>

      <p class="T2">„Žádné nejsou, slečno učitelko,“ řekla, poté co ji Klára vyvolala.</p>

      <p class="T2">Kláru napadlo, že si z&nbsp;ní dělá legraci, ale dívka se tvářila vážně.</p>

      <p class="T2">„Tak si je budeme muset vypůjčit,“ rozhodla.</p>

      <p class="T2">Obrátila se na chlapce, který stále zaraženě mlčel.</p>

      <p class="T2">„Nikolausi, zajdeš do vedlejší třídy a&nbsp;poprosíš pana učitele o&nbsp;kousek křídy.“</p>

      <p class="T2">Chlapec se neochotně zvedl a&nbsp;zakrátko se vrátil s&nbsp;úlomkem křídy.</p>

      <p class="T1">Když Klára dokončila docházku, zalistovala v&nbsp;třídní knize. První stránky vyplňovala její předchůdkyně Anna Gerlingová a&nbsp;narozdíl od Fuchse nedokázala své rozmáchlé písmo vtěsnat do předepsaných řádek. Z&nbsp;Fuchsova úsporného zápisu Klára zjistila, kde skončil, a&nbsp;protože první hodinu učila počty, plynule na jeho látku navázala.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Večer se v&nbsp;jejím pokoji objevil Fuchs. Napadlo ji, zda má v&nbsp;úmyslu navštěvovat ji každý den, a&nbsp;rozmrzele odložila rozečtenou knihu.</p>

      <p class="T2">Fuchs přešel pokoj a&nbsp;postavil se k&nbsp;oknu.</p>

      <p class="T2">„Zřejmě jsem vás zapomněl upozornit na řadu věcí,“ řekl. „Myslel jsem, že vás to napadne.“</p>

      <p class="T2">„Prosím?“</p>

      <p class="T2">Znervózňoval ji. Došla ke kamnům a&nbsp;přiložila; z&nbsp;vypraného prádla, které nad ně pověsila, stoupala pára.</p>

      <p class="T2">„Křída,“ pronesl záhadně. „Od začátku války se potýkáme s&nbsp;nedostatkem křídy.“</p>

      <p class="T2">Nezmohla se na odpověď. Zírala na něj a&nbsp;uvědomovala si, že se jí začínají chvět nohy.</p>

      <p class="T2">„Každý týden můžeme spotřebovat určité množství křídy,“ pokračoval. „Vy jste svůj příděl vyčerpala už dnes.“</p>

      <p class="T2">„Upadla mi na zem. Šlápla jsem na ni.“</p>

      <p class="T2">Neposlouchal ji.</p>

      <p class="T2">„A&nbsp;navíc jste poslala jednoho ze svých žáků pro mou křídu.“</p>

      <p class="T2">Byla tak ohromená, že se nedokázala bránit.</p>

      <p class="T2">„Ať se to víckrát neopakuje.“</p>

      <p class="T2">Domluvil a&nbsp;zahleděl se jí do tváře.</p>

      <p class="T2">„Zítra se zastavte u&nbsp;mě v&nbsp;kabinetu. Dám vám novou křídu.“</p>

      <p class="T2">Čekala, že Fuchs se nakonec zasměje a&nbsp;oznámí, že to byl jen žert. Než došel ke dveřím, vysnila si kilogramy bílé křídy, kterou mohla kdykoliv beztrestně použít.</p>

      <p class="T2">Vzal za kliku.</p>

      <p class="T2">„Doufám, že příště budete opatrnější,“ poznamenal o&nbsp;něco vlídněji a&nbsp;zmizel v&nbsp;chodbě.</p>

      <p class="T2">Osaměla, zaražená a&nbsp;v&nbsp;rozpacích. Všimla si, že spodničku pověsila příliš blízko plotny, bavlněný lem zhnědl a&nbsp;zavanul spáleninou.</p>
    </div>
  </div>
</body>
</html>
