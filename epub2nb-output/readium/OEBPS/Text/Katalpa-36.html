<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-36.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-36.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-35">Domov</p>

      <p class="T1">Tři roky po svém manželovi, v&nbsp;létě roku 1939, zemřela Klářina babička, Anna-Marie Eggertová.</p>

      <p class="T2">Když ji zastihla smrt, seděla v&nbsp;křesle a&nbsp;pila kávu; s&nbsp;šálkem převrženým do klína ji večer našla Franziska.</p>

      <p class="T2">Týden po pohřbu seznámil právník Kolmannovy se zněním závěti. S&nbsp;úžasem zjistili, že Anna-Marie odkázala všechen svůj majetek starobinci vedenému Židovskou obcí. Karl Kolmann, který netušil, jak daleko může tchynin pošetilý odpor k&nbsp;Hitlerovi zajít, zbrunátněl; právník ho však uklidnil oznámením, že závěť je neplatná, protože podle zákona nemůže dědit nikdo, kdo má židovský původ.</p>

      <p class="T2">„To se týká i&nbsp;židovských organizací a&nbsp;spolků,“ dodal, když viděl, že se Karl Kolmann nadechuje k&nbsp;otázce.</p>

      <p class="T2">Kromě tří tuctů ručníků, ložního prádla, deseti damaškových ubrusů a&nbsp;zánovního sporáku, který Klára od babičky obdržela do výbavy, zdědili Kolmannovi také vilu na Bürgerstrasse, knihovnu se dvěma tisíci svazků, rodinnou hrobku z&nbsp;černé žuly a&nbsp;divadelní předplatné do roku 1940.</p>

      <p class="T2">Vilu nabídli Kolmannovi Kláře jako svatební dar a&nbsp;Klára, snící o&nbsp;moderním bytě s&nbsp;parketami a&nbsp;prosklenou lodžií, ji odmítla. Horst zpočátku považoval její rozhodnutí za unáhlené a&nbsp;upokojil se, teprve když mu popsala rozklížené okenní rámy, vrzající podlahy a&nbsp;plesnivějící koupelnu; dál tedy pročítali inzeráty a&nbsp;hledali bydlení, které by odpovídalo jejich požadavkům.</p>

      <p class="T2">Svatba byla naplánována na říjen a&nbsp;v&nbsp;polovině srpna objevili podkrovní byt nedaleko náměstí. Byly v&nbsp;něm pouze dva pokoje a&nbsp;malá kuchyňka, ale Klára se do něj okamžitě zamilovala. Na balkoně se daly udělat sotva tři kroky, když se však vyklonila, viděla do parku, kde se poprvé setkali. Horst se netvářil nadšeně, ale Klára ho přemlouvala tak dlouho, až ustoupil. Nájem byl přesně takový, jaký si mohli dovolit, a&nbsp;ještě jim něco málo zbylo. Zaplatili na čtvrt roku dopředu a&nbsp;sdělili majiteli, že na podzim se nastěhují. Majitel navrhl, že do té doby byt vymaluje a&nbsp;připraví, ale Klára prohlásila, že všechny úpravy na svém novém bytě chtějí dělat sami.</p>

      <p class="T2">Když dostali klíče, nedočkavě procházela prázdnými místnostmi. Horst si mezitím na balkoně dopřál cigaretu. Radost mu kalil malý papírek, který měl složený v&nbsp;náprsní tašce a&nbsp;na kterém bylo uvedené datum, kdy se měl dostavit k&nbsp;odvodu.</p>
    </div>
  </div>
</body>
</html>
