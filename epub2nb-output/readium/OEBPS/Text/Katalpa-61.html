<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-61.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-61.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-60">Nemoc</p>

      <p class="T1">Zpustlý park obklopující zámek na okraji vsi byl snadno přístupný zrezivělou bránou.</p>

      <p class="T2">Mezi mechem a&nbsp;trsy kozí brady byly stále ještě patrné cestičky, jež se sbíhaly u&nbsp;kašny zanesené listím. Klára se posadila na její okraj a&nbsp;váhavě otevřela náčrtník, který si s&nbsp;sebou přinesla. Zdvihla jej k&nbsp;nosu a&nbsp;vdechla nasládlou vůni papíru. Z&nbsp;koženého pouzdra vyňala uhel.</p>

      <p class="T2">První čáru udělala nedočkavě, a&nbsp;jakmile se černá barva roztříštila o&nbsp;neposkvrněnost listu, pocítila radostné vzrušení. Kreslila několik hodin, než jí začala umdlévat ruka. Narovnala se a&nbsp;zastínila si oči. Zdálo se jí, že za šípkovými šlahouny obepínajícími několik nízkých lísek někdo stojí.</p>

      <p class="T2">Fuchs.</p>

      <p class="T2">Zaklapla náčrtník a&nbsp;zavolala na něj. Muž, který vystoupil z&nbsp;tmavého podrostu, ji vyděsil. Šel nepravidelným, houpavým krokem, ruce měl svěšené podél těla, jako by ho těžké dlaně táhly k&nbsp;zemi. Teprve když se přiblížil natolik, že rozeznala rysy jeho tváře, zjistila, že je to otec Hanny Weissmannové. Nesl mrtvého ptáka, velkého asi jako drozd, s&nbsp;tmavým peřím a&nbsp;bílou náprsenkou.</p>

      <p class="T2">Pozdravil ji kývnutím hlavy, potom se posadil na schod, ze kterého před okamžikem vstala, odložil zdechlinu a&nbsp;z&nbsp;kapsy vytáhl dýmku.</p>

      <p class="T2">Klára chvíli váhala, a&nbsp;nakonec neodolala.</p>

      <p class="T2">„Smím si vás nakreslit?“</p>

      <p class="T2">Weissmann natáhl ruku. Nejprve ji napadlo, že chce, aby mu zaplatila. Chtěla se ohradit, ale pak pochopila, že stojí o&nbsp;její náčrtník. Neochotně mu ho podala a&nbsp;Weissmann jím zalistoval, dýmku mezi zuby. Vrátil jí ho se zamručením, které si vyložila jako souhlas. Posadila se na schod pod něj, znovu vybalila uhel a&nbsp;pustila se do práce. Když dokončila poslední skicu, zůstala sedět s&nbsp;uhlem v&nbsp;prstech a&nbsp;zadumaně se zahleděla na jeho ruce.</p>

      <p class="T2">„Díváte se mi na ruce,“ řekl Weissmann.</p>

      <p class="T2">Uhnula očima a&nbsp;on obrátil ruce dlaněmi vzhůru.</p>

      <p class="T2">„Prohlédněte si je důkladně,“ řekl.</p>

      <p class="T2">Místo toho odvrátila hlavu.</p>

      <p class="T2">Pak na tváři ucítila jeho dotyk. Chtěla vykřiknout, ale vydala ze sebe jen chraptivé zakašlání.</p>

      <p class="T2">„Překvapená?“</p>

      <p class="T2">Nedokázala setřást jeho ruku, a&nbsp;on neměl v&nbsp;úmyslu ji odtáhnout.</p>

      <p class="T2">„Nejspíš si představujete, co všechno s&nbsp;nimi dělám,“ pokračoval. „Myslíte na všechny ty zdechliny.“</p>

      <p class="T2">Odmlčel se.</p>

      <p class="T2">„Vidíte toho ptáka?“</p>

      <p class="T2">Ukázal na mršinu.</p>

      <p class="T2">„Skorec vodní. Našel jsem ho dřív než mravenci. Měl jsem štěstí. Doma ho otevřu a&nbsp;vycpu.“</p>

      <p class="T2">Polkla a&nbsp;Weissmannovy prsty opustily její tvář.</p>

      <p class="T2">„Věděla jste, že některá zvířata umírají na stejné nemoci jako lidé?“</p>

      <p class="T2">Neodpověděla, jemu to však nevadilo.</p>

      <p class="T2">„Je to tak,“ řekl. „Někdy mají ucpané srdce nebo jim praskne žlučovod a&nbsp;jejich krev zhořkne. A&nbsp;občas jim najdu v&nbsp;mozku bouli naplněnou vodou.“</p>

      <p class="T2">„Nechte mě být,“ řekla.</p>

      <p class="T2">Opět ucítila jeho prsty, tentokrát na zápěstí.</p>

      <p class="T2">„Namalujte mé ruce,“ vybídl ji.</p>

      <p class="T2">Dívala se k&nbsp;patě kašny, kde mezi kameny vytryskla hrst sedmikrásek. Potom k&nbsp;němu pomalu otočila hlavu. Uchopila do dlaně jeho levou ruku. Zpočátku se neodvažovala dýchat, obávala se toho, co by z&nbsp;něj mohla ucítit. Když posléze sebrala odvahu a&nbsp;nadechla se, necítila nic jiného než vůni potu. A&nbsp;slabý závan něčeho zvláštního, pachu, pro který si později vytvoří svůj vlastní název, Abdeckersduft, a&nbsp;který připomínal vůni zahrady vzrostlé z&nbsp;masa a&nbsp;krve.</p>

      <p class="T2">Pečlivě si prohlížela jednotlivé drážky v&nbsp;jeho pokožce, aby zjistila, zda v&nbsp;nich neulpěla nečistota z&nbsp;toho, čím se zabývá.</p>

      <p class="T2">„Ochutnejte,“ řekl a&nbsp;jí se zježily vlasy v&nbsp;zátylku.</p>

      <p class="T2">Rychle jeho ruku pustila.</p>

      <p class="T2">Weissmann na ni zvědavě hleděl. Potom vzal do ruky její prsty, opatrně si je přiložil ke rtům, rozevřel ústa a&nbsp;špičkou jazyka zakroužil na jejím ukazováčku.</p>

      <p class="T2">„Cítím sůl,“ řekl.</p>

      <p class="T2">Vytrhla se mu a&nbsp;nehtem zavadila o&nbsp;jeho zuby. Pak chňapla po náčrtníku, nedopatřením šlápla na ptačí mrtvolku (vyjekla, když si to uvědomila), a&nbsp;vysokou trávou pospíchala pryč.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Druhý den onemocněla. Byla přesvědčená o&nbsp;tom, že ji ras nakazil nějakou nemocí přenášenou mrtvými zvířaty. Neměla se ho dotýkat. Neměla dovolit, aby se on dotýkal jí.</p>

      <p class="T2">Děti z&nbsp;její třídy dostaly nečekané prázdniny, protože Fuchs, který se zpočátku pokoušel učit obě třídy dohromady, to nakonec vzdal. Byl rozčilený, jako by si nemoc způsobila sama. Večer jí přinesl citron a&nbsp;malou sklenici medu, uvařil čaj a&nbsp;posadil se na židli vedle její postele. Ruce založil na prsou.</p>

      <p class="T2">„Měla byste se uzdravit,“ řekl zamračeně, a&nbsp;zatímco upíjela horký čaj, rozhlížel se po pokoji.</p>

      <p class="T2">Zastavil se u&nbsp;police s&nbsp;knihami.</p>

      <p class="T2">„Co jste učila doma?“ zeptal se.</p>

      <p class="T2">„Dějiny umění a&nbsp;estetiku,“ odpověděla. „Už jsem vám to jednou říkala.“</p>

      <p class="T2">Vzpomněl si.</p>

      <p class="T2">„Dost neužitečné předměty.“</p>

      <p class="T2">Očima slídil po knihách, které si přivezla z&nbsp;Hinterbergenu. Potom vstal, přistoupil ke knihovně a&nbsp;otevřel jeden svazek. Klára raději zavřela oči. Slyšela, jak Fuchs obrací stránky.</p>

      <p class="T2">„Opravdu vás to zajímá?“</p>

      <p class="T2">„Ano,“ řekla.</p>

      <p class="T2">Hlasitě přečetl krátký úryvek. Nasadil při tom lehce posměšný tón.</p>

      <p class="T2">„To, že tomu nerozumíte, neznamená, že je to hloupé,“ vyjela na něj podrážděně. „Chtěla bych spát.“</p>

      <p class="T2">Vrátil knihu na polici a&nbsp;zadíval se na ni. Měla pocit, že nikdy neodejde.</p>

      <p class="T2">„Jděte pryč,“ řekla. „Jděte psát dopisy do Berlína.“</p>

      <p class="T2">Tvář mu ztuhla. Otočila se k&nbsp;němu zády a&nbsp;hlavu si zakryla polštářem. Musela usnout, protože když se probudila, pokoj byl prázdný a&nbsp;Fuchse připomínal jen šálek s&nbsp;nedopitým čajem na stole.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Po týdnu horečky polevily. Klára, o&nbsp;kterou dosud pečovala správcova žena, nejistým krokem sešla na dvůr a&nbsp;s&nbsp;pocitem vítězství se vymočila na tence obezděném záchodě.</p>

      <p class="T2">Ležela ještě několik dní, než se odvážila vrátit do třídy a&nbsp;začít s&nbsp;výukou.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Jednoho dne, když se setmělo, vyšla ze školy a&nbsp;oklikou zamířila k&nbsp;Weissmannovu domu. Postavila se zády k&nbsp;zámecké zdi, zapálila si cigaretu a&nbsp;dívala se, jak se v&nbsp;osvětleném výřezu okna míhají stíny.</p>

      <p class="T2">Rasův malý pes se rozštěkal. Vyděsila se, že ji prozradí. Vykouřila ještě dvě cigarety, pak opustila své místo u&nbsp;zdi, několika rychlými kroky přeběhla cestu vedoucí k&nbsp;domu a&nbsp;otevřela branku.</p>

      <p class="T2">S&nbsp;dechem zadrženým napětím překonala dvorek a&nbsp;zaklepala na Weissmannovy dveře.</p>
    </div>
  </div>
</body>
</html>
