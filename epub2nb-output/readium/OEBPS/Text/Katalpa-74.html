<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-74.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-74.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-73">Bolest</p>

      <p class="T1">Alois Malke se domníval, že když napíše Helze o&nbsp;své nemoci, vrátí se k&nbsp;němu.</p>

      <p class="T2">Dlouho přemýšlel, jak takový dopis formulovat, chtěl aby vyzněl smířeně, a&nbsp;zároveň odhodlaně. Napsal několik konceptů, a&nbsp;když si uvědomil, že se právě snaží převést na papír zprávu o&nbsp;své vlastní smrti, udělalo se mu zle.</p>

      <p class="T2">K&nbsp;jeho posedlosti čísly se teď přidala další: večer co večer postával před zrcadlem, zkoumal svá varlata, a&nbsp;kdykoliv měl pocit, že se zbytnělý orgán zmenšuje, plný naděje volal lékaři. Doktor Stöppler ho opakovaně upozorňoval na to, že nemoc by mohla ustoupit pouze zázrakem, a&nbsp;tak se Malke jednoho dne vydal do kostela, protrpěl ve studených lavicích několik hodin a&nbsp;do kasičky u&nbsp;dveří nacpal obsah své peněženky.</p>

      <p class="T1">Umíral.</p>

      <p class="T1">Své ženě nakonec zatelefonoval. Oznámil jí, že vážně onemocněl, a&nbsp;ona za ním přijela ze vzdáleného města, kde žila s&nbsp;jiným mužem. Podezírala ho z&nbsp;toho, že si vymýšlí, a&nbsp;on se ostýchal se před ní obnažit. Posléze to však udělal a&nbsp;Helga se, bledá a&nbsp;rozechvělá, posadila do křesla. Sepjala ruce v&nbsp;klíně. Na okamžik si připadal jako hrdina, stal se středem pozornosti a&nbsp;viděl, že jí na něm stále záleží. Naneštěstí se z&nbsp;toho brzy vzpamatovala, vykouřila několik cigaret a&nbsp;odmítla s&nbsp;ním strávit noc.</p>

      <p class="T2">„Mezi námi už nic není,“ řekla a&nbsp;on ucítil takovou nenávist, že by ji na místě zabil.</p>

      <p class="T2">Ovládl se a&nbsp;zamířil do koupelny, kde masturboval tak dlouho, dokud z&nbsp;něj prudce nevyšlo semeno, lepkavé, páchnoucí, a&nbsp;pravděpodobně také nemocné.</p>

      <p class="T2">Druhý den odjela. Oplakal to a&nbsp;před spaním se opil. Na nádraží mu řekla, že by měl pomýšlet na sepsání závěti, a&nbsp;když se podivil nad tím, jak dokáže být cynická, pohodila hlavou a&nbsp;řekla: „Je válka,“ jako by to mohlo všechno vysvětlit.</p>

      <p class="T1">O&nbsp;své nemoci nechtěl mluvit. Nevěděl, jestli příčinou je to, že napadla tak choulostivý orgán, nebo jestli věřil tomu, že když bude mlčet, rakovina zmizí.</p>

      <p class="T2">Prožil příšerné, osamělé Vánoce. V&nbsp;lednu se pokusil soustředit na práci, zúčastnil se několika konferencí, vypracoval posudky na své podřízené a&nbsp;sešel se s&nbsp;Fuchsem, se kterým se zapletl do vyčerpávajícího bezobsažného hovoru.</p>

      <p class="T2">Ztratil chuť k&nbsp;jídlu a&nbsp;zhubl. Neustále naslouchal svému tělu a&nbsp;čekal na bolest, o&nbsp;níž hovořil lékař. Zneklidňovalo ho, že se nedostavuje; podle Stöpplerova tvrzení byl prošpikován zhoubným bujením. Varle připomínající nafouknutý balón mu oddaně viselo mezi stehny, bledé a&nbsp;lysé. Nenáviděl ho a&nbsp;byl by ochoten se nechat vykleštit jen proto, aby si zachránil život.</p>

      <p class="T2">Začal trpět nespavostí a&nbsp;ráno nacházel na polštáři chomáče vypadaných vlasů. Připadal si jako alkoholik, neustále se třásl a&nbsp;viděl dvojitě. Doktor Stöppler, kterému se svěřil, řekl, že to není způsobeno nemocí, ale strachem ze smrti, a&nbsp;doporučil mu, aby vyhledal kněze.</p>

      <p class="T1">Na konci února se konečně objevila bolest. Přišla chvíli nad ránem a&nbsp;vytrhla ho ze spánku. Vyděšen křečemi v&nbsp;útrobách Malke přitáhl nohy k&nbsp;břichu a&nbsp;tiše sténal. V&nbsp;naději, že se mu uleví, vyprázdní-li si měchýř, se vymočil; neměl sílu dojít na záchod, a&nbsp;tak to udělal do postele. Bolest skutečně polevila, a&nbsp;když se zvedl na lokti, zjistil, že vyčural krev a&nbsp;hnis.</p>

      <p class="T2">Odpoledne se došoural k&nbsp;zrcadlu a&nbsp;prohlédl si varle. Bylo stejné jako den předtím, opuchlé a&nbsp;zdánlivě neškodné. On sám vypadal přepadle a&nbsp;neduživě, měl oteklé oči a&nbsp;z&nbsp;tváří mu vystupovaly kosti. Vycenil na sebe zuby a&nbsp;dotkl se zarostlé brady. Pak ho napadlo, že když se dá alespoň trochu do pořádku, všechno se vrátí do starých kolejí. Otevřel skříňku v&nbsp;koupelně a&nbsp;oči mu padly na spodní část, kterou si pro sebe kdysi vyhradila Helga. Zachmuřeně si prohlížel všechno, co tu zapomněla, skleničky s&nbsp;pudrem, vlásenky, zrezivělou pinzetu. U&nbsp;zadní stěny lékárničky našel lahvičku veronalu; lékař ho Helze předepsal, když před mnoha lety porodila mrtvé dítě.</p>

      <p class="T2">S&nbsp;veronalem v&nbsp;ruce se Malke vrátil do ložnice. Odložil lahvičku na okenní parapet a&nbsp;posadil se k&nbsp;psacímu stolu. Vytáhl album s&nbsp;fotografiemi, zkoumal jednotlivé obrázky a&nbsp;plakal. Když se později zvedl, opět ho prostoupila bolest. Začala mírnou křečí v&nbsp;pohlaví a&nbsp;postupovala výš, do břicha a&nbsp;mezi lopatky. Na okamžik znehybněl. Poté co záchvat odezněl, zůstal stát opřený o&nbsp;stěnu, žaludek rozbouřený a&nbsp;šaty promočené potem.</p>

      <p class="T2">„Tak,“ řekl.</p>

      <p class="T2">Udivilo ho, jaké potěšení mu způsobil prostý fakt, že ještě nepřišel o&nbsp;hlas.</p>
    </div>
  </div>
</body>
</html>
