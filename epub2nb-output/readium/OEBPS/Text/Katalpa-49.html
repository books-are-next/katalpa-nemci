<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-49.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-49.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-48">Fuchs</p>

      <p class="T1">Na konci ledna ji Fuchs pozval na oběd.</p>

      <p class="T2">Když dojedli, Klára navrhla, že se postará o&nbsp;nádobí, ale on mávl rukou, odnesl talíře na lavici vedle kamen a&nbsp;uvařil kávu. Opatrně usrkl a&nbsp;zašklebil se, pak sáhl do zásuvky a&nbsp;nalil si do kouřícího šálku kořalku.</p>

      <p class="T2">„Tak je to lepší.“</p>

      <p class="T2">Ukázal na balíček cigaret, který Klára odložila na stůl.</p>

      <p class="T2">„Klidně si zapalte.“</p>

      <p class="T2">Přisunul jí prázdný šálek, aby měla kam odklepávat popel.</p>

      <p class="T2">„Už jste tu měsíc,“ řekl, když vyfoukla kouř. „Jak se vám tady líbí?“</p>

      <p class="T2">„Jsem spokojená,“ odpověděla.</p>

      <p class="T2">Nedůvěřivě si ji prohlížel.</p>

      <p class="T2">„Já nejsem Malke. Nemusíte nic předstírat.“</p>

      <p class="T2">„Jsem spokojená,“ opakovala.</p>

      <p class="T2">Zasmál se a&nbsp;podal jí láhev.</p>

      <p class="T2">„Napijte se!“</p>

      <p class="T2">Když odcházela, otevřel jedny z&nbsp;dveří ústících do chodby.</p>

      <p class="T2">„Něco vám ukážu!“</p>

      <p class="T2">Místnost, kam ji zavedl, měla klenutý strop a&nbsp;podlahu zakrytou kobercem.</p>

      <p class="T2">„Salon,“ vysvětlil jí. „Parádní pokoj.“</p>

      <p class="T2">Na stěnách visely obrazy a&nbsp;zasklené fotografie.</p>

      <p class="T2">„Moje rodina. Otec, matka, jejich rodiče a&nbsp;sourozenci.“</p>

      <p class="T2">Mlčky si prohlížela dlouhou řadu neznámých tváří. Fuchsův bratr byl oblečený v&nbsp;sutaně a&nbsp;v&nbsp;ruce držel bibli, sestřina fotografie pocházela z&nbsp;její svatby, podsaditá dívka v&nbsp;německém kroji zírala do fotoaparátu, pevně zavěšená do plešatícího novomanžela.</p>

      <p class="T2">„Já jsem nejmladší,“ řekl Fuchs.</p>

      <p class="T2">Klára se zadívala na fotografii, která ho zachycovala v&nbsp;bílých podkolenkách a&nbsp;krátkých kožených kalhotách.</p>

      <p class="T2">„Tohle je nejstarší bratr,“ pokynul k&nbsp;malému obrázku, na němž se rozvalovalo nahé nemluvně.</p>

      <p class="T2">Zapátrala po dalších podobenkách.</p>

      <p class="T2">„Je mrtvý,“ sdělil jí Fuchs, který si toho všiml. „Zemřel před padesáti lety. Byl mu jeden rok.“</p>

      <p class="T2">Portrét Fuchsovy matky byl napadený plísní, dlouhá houbovitá vlákna vystupovala z&nbsp;výstřihu jejích šatů a&nbsp;rozšiřovala se přes krk a&nbsp;bradu až k&nbsp;očím.</p>

      <p class="T2">„Vlhkost.“</p>

      <p class="T2">Fuchs setřel plíseň rukávem.</p>

      <p class="T2">„Škoda,“ řekla Klára.</p>

      <p class="T2">„Ano,“ souhlasil. „Někdy mám pocit, jako by ode mě odcházela podruhé.“</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Fuchsův dědeček, Otto Hermann Fuchs, přišel do Rzů v&nbsp;roce 1859.</p>

      <p class="T2">V&nbsp;té době žilo ve vesnici patnáct statkářů, dvojnásobný počet domkářů, kovář, dva truhláři, krejčí a&nbsp;švec. Na okraji vesnice stál zámek obklopený sadem, který si v&nbsp;roce 1841 nechal postavit opavský obchodník David Rosenmüller.</p>

      <p class="T2">Otto Hermann Fuchs, jenž později zplodil pět synů a&nbsp;dvě dcery, se do vsi přiženil. Pocházel z&nbsp;Weissensteinu v&nbsp;Dolním Bavorsku a&nbsp;do Čech byl poslán do učení; jeho otec, nepříliš úspěšný řezník, totiž věřil, že se mu v&nbsp;Tichém Brodě podaří odhalit tajemství chuti Pabstových velejemných klobás, jejichž sláva dosahovala od uherských hranic až k&nbsp;Baltu.</p>

      <p class="T2">Otto skutečně uspěl. V&nbsp;Pabstově řeznictví strávil tři roky a&nbsp;pochopil, že kouzlo mistrových uzenin spočívá ve špetce sody přidávané k&nbsp;mletému masu a&nbsp;v&nbsp;rozsáhlé reklamní kampani.</p>

      <p class="T2">Jednoho dne, právě když v&nbsp;lékárně kupoval dvě libry zažívací sody („Ne do pytlíku, prosím,“ upozorňoval červenající se laborantku, „minule se mi roztrhl.“), vstoupila dovnitř jeho budoucí žena. Jmenovala se Roswitha Mersdorfová, a&nbsp;sotva ji Otto spatřil, něco se v&nbsp;něm vzedmulo. Vrazil ruce do kapes a&nbsp;nenápadně překontroloval poklopec; mezi nohama bylo všechno v&nbsp;pořádku, proto usoudil, že příčina záhadného vzedmutí se nachází někde výš, v&nbsp;srdci. Omámeně sledoval, jak Roswitha míří k&nbsp;lékárnickému pultu, pokládá na něj tlustá bílá předloktí a&nbsp;ostýchavě žádá o&nbsp;nějaký přípravek proti zácpě. S&nbsp;lahvičkou projímavých tablet potom vyšla na ulici a&nbsp;Otto, zanechav v&nbsp;lékárně jedlou sodu v&nbsp;ceně tří krejcarů, vyrazil za ní. Zácpa trápila Roswitu po celý život, a&nbsp;když se s&nbsp;ní Otto přesně za rok po jejich prvním setkání oženil, musel si zvyknout na to, že jeho žena podřizuje všechny své záležitosti nikdy nekončícím zažívacím obtížím.</p>

      <p class="T2">Roswitin otec byl statkář. Vlastnil několik polí a&nbsp;louky, na kterých pásl čtyři tucty krav a&nbsp;šest býků. Prodával maso, mléko, kůže a&nbsp;rohovinu. Otto pochopil, že sňatkem s&nbsp;Roswitou se vzdává svého dosavadního řemesla, a&nbsp;ochotně se nechal svým tchánem poučovat o&nbsp;chodu hospodářství. Brzy se ukázalo, že pro práci s&nbsp;dobytkem je jako stvořený; statná, širokoramenná postava ho přímo předurčovala k&nbsp;tomu, aby svižně a&nbsp;bez mrknutí oka kastroval mladé býčky a&nbsp;pomáhal při obtížném telení.</p>

      <p class="T2">Po narození prvního syna se Otto Fuchs rozhodl postavit nový dům. Protože se v&nbsp;tu dobu začínala v&nbsp;okolí vesnice těžit železná ruda, získal téměř zadarmo několik valníků kamení, ze kterého vztyčil stěny budoucího statku. Stavba byla dokončena v&nbsp;roce 1862 a&nbsp;Otto vyryl tento letopočet do překladu nade dveřmi.</p>

      <p class="T2">Po tchánově smrti převzal Otto starost o&nbsp;celé hospodářství. Počet dojnic a&nbsp;býků snížil o&nbsp;polovinu, přestal pěstovat obilí a&nbsp;pole osázel bramborami, řepou a&nbsp;zelím.</p>

      <p class="T2">V&nbsp;roce 1890 ztratil svého prvorozeného syna. Sotva třicetiletý Wolf se měl ženit, ale těsně před třetími ohláškami jeho snoubenka zjistila, že je těhotná, a&nbsp;rozhodla se raději provdat za otce svého nenarozeného dítěte. Otto, který neměl ve zvyku se svými syny hovořit o&nbsp;ničem, co se netýkalo hospodářství, překvapeně pozoroval, s&nbsp;jakou vervou se jeho odmítnutý syn pustil do práce.</p>

      <p class="T2">„Škoda, že tě nenechala na jaře, když jsme telili,“ zažertoval a&nbsp;Wolf, s&nbsp;vidlemi v&nbsp;rukou a&nbsp;po kolena zabořený v&nbsp;hnoji, se zasmál.</p>

      <p class="T2">Večer odešel do lesa a&nbsp;zastřelil se Ottovou kulovnicí. Otto, který se vždy považoval za mimořádně odolného, užasl nad tím, jak bolestivě se ho nečekaná synova smrt dotkla. Zmatený a&nbsp;rozrušený uprostřed noci vstal, vydal se do stáje a&nbsp;dýchaje vůni čisté kravské srsti a&nbsp;čerstvé mrvy plakal až do svítání.</p>

      <p class="T2">Dieter, Ottův druhý syn, vstoupil v&nbsp;osmnácti letech do jezuitského řádu a&nbsp;po pěti letech byl vysvěcen na kněze. V&nbsp;den, kdy jeho bratra pohřbívali, skládal v&nbsp;pražském kostele svatého Ignáce slavné sliby. Skleslým rodičům poslal krátký dopis protkaný teologickými odkazy a&nbsp;latinskými citáty. Jeho matka nerozuměla ani polovině toho, co Dieter psal, ale mravokárný a&nbsp;odtažitý tón synova listu ji tak rozzuřil, že ho roztrhala a&nbsp;spálila.</p>

      <p class="T2">Otto Hermann pochopil, že ani zbývající synové nemají o&nbsp;hospodářství zájem. Dokud byli doma, pracovali společně s&nbsp;ním na poli, ale nikdo z&nbsp;nich netoužil hospodářství převzít. Lothar, který hrál každou neděli ve farním kostele na varhany, se oženil s&nbsp;dcerou sbormistra, a&nbsp;protože byl šikovný truhlář, bratr, který mezitím v&nbsp;jezuitském řádě povýšil na pokladníka, mu opatřil místo v&nbsp;Praze.</p>

      <p class="T2">Willi, který měsíc po Wolfově pohřbu oslavil dvacáté narozeniny a&nbsp;který se bratrově nevěrné snoubence pomstil tím, že se vykálel pod okno jejího pokoje, se živil jako poslíček na městském úřadě. Později se oženil s&nbsp;vdovou, která kdysi získala výchovu ve francouzském penzionátu, starala se o&nbsp;několik krémově zbarvených pudlů a&nbsp;každý měsíc si na poště vybírala malou rentu po svém zemřelém muži.</p>

      <p class="T2">Ottův nejmladší syn Ulf se, podobně jako bratr, rozhodl pro kněžství. Vstoupil do benediktinského řádu a&nbsp;každoročně se vracel do rodné vsi na krátkou dovolenou. Denně se modlil breviář a&nbsp;Otto Hermann, který nemohl jeho chování vystát, se po něm jednou ohnal bičem.</p>

      <p class="T2">„Vyřiďte otci, že mu odpouštím,“ napsal Ulf v&nbsp;dopise, který Roswitha neměla odvahu svému muži ukázat.</p>

      <p class="T2">Marianna, již Roswitha porodila o&nbsp;slavnosti Zjevení Páně roku 1865, se provdala do sousední vsi a&nbsp;každé dva roky přiváděla na svět jedno dítě. Byla výbušná a&nbsp;nepoddajná, a&nbsp;když její manžel zemřel při důlním neštěstí, přijala nabídku svého švagra a&nbsp;po roce se za něj provdala.</p>

      <p class="T2">Nejmladší Ottova dcera se jmenovala Emma Rosalie a&nbsp;Ottovi nikdy nebylo jasné, jak mohla jeho silná a&nbsp;dobře živená žena porodit bytost tak slabou a&nbsp;citlivou.</p>

      <p class="T2">Jednoho dne Emma Rosa zastihla svého otce zamyšleně stojícího na prahu domu. Špičkou prstu obtahoval letopočet vrytý do kamene.</p>

      <p class="T2">„Nemějte strach, tatínku,“ řekla a&nbsp;vzala otce za ruku. „Já se o&nbsp;vaše hospodářství postarám.“</p>

      <p class="T2">Myslela to vážně. Věděla, že pod srdcem nosí dítě, a&nbsp;doufala, že to bude syn. Jeho otcem byl dráteník, kterého několikrát potkala v&nbsp;lese. Pokaždé se spolu posadili do trávy a&nbsp;on se s&nbsp;ní rozdělil o&nbsp;svačinu, kterou mu připravily hospodyňky z&nbsp;okolních vesnic. Před několika měsíci ji položil na záda a&nbsp;začal líbat.</p>

      <p class="T2">„Něco ti ukážu,“ řekl a&nbsp;rozepínal si kalhoty.</p>

      <p class="T2">Tušila, co ji čeká, protože odjakživa vídávala býčky připouštěné k&nbsp;jalovicím a&nbsp;několikrát ji probudily tiché zvuky vycházející z&nbsp;postele rodičů. Jakmile ucítila, že do ní dráteník vstoupil, zavřela oči. Muž jí pak pomohl otřít ze stehen krev a&nbsp;upravil jí šaty.</p>

      <p class="T2">Další den na něj čekala znovu.</p>

      <p class="T2">„Copak ty nemáš dost?“ podivil se.</p>

      <p class="T2">Scházeli se tři měsíce, když si Emma Rosa uvědomila, že je v&nbsp;jiném stavu. Svěřila se svému milenci a&nbsp;dráteník, kterým mezitím v&nbsp;jejím úzkém a&nbsp;hlubokém klíně našel zalíbení, se usmál a&nbsp;slíbil, že se s&nbsp;ní ožení.</p>

      <p class="T2">Emma Rosa byla posledním dítětem, které na statku zůstalo, a&nbsp;vybrala si silného a&nbsp;houževnatého muže. Navíc byla přesvědčená o&nbsp;tom, že jejich sňatku je nakloněn sám osud, protože dráteník se, stejně jako její otec, jmenoval Fuchs.</p>

      <p class="T2">V&nbsp;roce 1896 se za Johanna Fuchse, dráteníka ze Steinheimu, provdala a&nbsp;o&nbsp;dva měsíce později porodila syna, na kterého Otto Hermann nechal přepsat celý svůj majetek. Po dlouhé době měl pak možnost spatřit všechny své děti; sjely se do Rzů, nespokojeny s&nbsp;jeho rozhodnutím. Ukázal jim úředně potvrzenou listinu.</p>

      <p class="T2">„Hospodářství zůstane Fuchsům,“ řekl a&nbsp;vychutnával si ruměnec, který vstoupil jeho dětem do tváří.</p>

      <p class="T2">Johann Fuchs byl spolehlivým a&nbsp;oddaným zetěm. Rád se napil, ale znal svou míru, a&nbsp;nikdy se neopil tak, aby ženě nebo její rodině způsobil ostudu. Na okraji sadu si postavil kůlnu, v&nbsp;níž tajně pálil alkohol ze všeho, čím během podzimu ztěžkly koruny ovocných stromů. Když Roswitha poprvé ochutnala jeho jablečnou kořalku, pochopila, že našla to, co celý život hledala, dokonalé projímadlo. Ve chvíli, kdy dosedala na ohlazené prkénko v&nbsp;dřevěné budce, otevřela svému zeti srdce dokořán a&nbsp;bez výhrad ho přijala.</p>

      <p class="T1">V&nbsp;roce 1898 Emmin prvorozený syn Heinz zemřel. Rok po jeho smrti Emma znovu počala a&nbsp;na začátku nového století porodila dalšího syna. Pojmenovali ho Otto a&nbsp;Emmin otec, kterého dosud neopustila mužná síla, nepochyboval o&nbsp;tom, že právě tento vnuk se stane novým majitelem hospodářství. Spokojeně pozoroval, jak chlapec roste. Byly mu tři roky, když Emma přivedla na svět dceru. Dostala jméno po Emmině matce, které se podobala; měla tlustou kulatou tvář, husté vlasy a&nbsp;už v&nbsp;pěti letech dokázala k&nbsp;obědu spořádat stejně velkou porci masa jako Roswitha.</p>

      <p class="T2">Otto Hermann zastával názor, že hospodář i&nbsp;jeho žena by měli pracovat stejně jako jejich děvečky a&nbsp;čeledíni, proto každý den vstával před svítáním a&nbsp;v&nbsp;hrubých šatech odcházel do stájí. Roswitha brzy po jeho odchodu zatopila v&nbsp;kamnech a&nbsp;začala vařit. Emma Rosa kvůli své neduživé postavě vykonávala především lehké práce; kromě toho, že pečovala o&nbsp;děti, pomáhala matce v&nbsp;kuchyni, zašívala, starala se o&nbsp;drůbež a&nbsp;na podzim odvážela na dřevěném vozíku do palírny svého muže ovocné přebytky.</p>

      <p class="T2">Roswitha vařila tučná a&nbsp;sytá jídla, která Emma Rosa odmítala. Nejraději měla zeleninu a&nbsp;obvykle místo oběda snědla jen jedno nebo dvě jablka. Nesnášela mléko a&nbsp;smetanu, ale milovala kávu, kterou si sama pražila z&nbsp;žita. Uchovávala ji v&nbsp;plechovce od polévkového koření a&nbsp;pila ji vroucí a&nbsp;hořkou.</p>

      <p class="T2">V&nbsp;prosinci roku 1911 Emma Rosa s&nbsp;hrůzou zjistila, že se jí opozdila perioda. O&nbsp;měsíc později si byla jistá, že je těhotná. Bylo jí pětatřicet let a&nbsp;byla přesvědčena o&nbsp;tom, že těhotenství v&nbsp;takovém věku je pro ženu nezdravé. Vypravila se dokonce do města, kde se o&nbsp;tom pokoušela přesvědčit lékaře; ten se však jejím obavám vysmál.</p>

      <p class="T2">„I&nbsp;kdybyste měla pravdu,“ řekl, „a&nbsp;byla jste příliš stará, už s&nbsp;tím stejně nelze nic dělat.“</p>

      <p class="T2">Rozčilená Emma Rosa se zastavila v&nbsp;kavárně na náměstí a&nbsp;objednávala si jeden zákusek za druhým, dokud se jí neudělalo zle. Potom pevně sevřela rty a&nbsp;polknutím poslala žluč zpět do žaludku.</p>

      <p class="T2">„Trp,“ řekla svému nenarozenému dítěti.</p>

      <p class="T1">Erich Fuchs se narodil v&nbsp;květnu roku 1912. O&nbsp;tři roky později byl Emmin manžel odveden do války, z&nbsp;níž se nevrátil. Emmě po něm zůstalo několik dopisů psaných těžkou rukou a&nbsp;prošlých cenzurou a&nbsp;tři děti. Několik dní poté, co obdrželi zprávu o&nbsp;Johannově smrti, se Ottu Hermannovi zdál jasnozřivý sen. Právě se zpovídal, když se červený závěs ve zpovědnici odhrnul a&nbsp;on spatřil svého vnuka, oblečeného v&nbsp;zářivě bílé klerice. Probudil se zalitý potem a&nbsp;druhý den jej vyhledal. Patnáctiletý chlapec, který se právě vrátil ze školy, se převlékal a&nbsp;chystal na pole, když ho Otto Hermann oslovil.</p>

      <p class="T2">„Poslouchej,“ řekl a&nbsp;přidřepl k&nbsp;němu. „Čím bys jednou chtěl být?“</p>

      <p class="T2">Jeho o&nbsp;šedesát let mladší jmenovec na něj upřel oči.</p>

      <p class="T2">„Knězem, dědečku,“ odpověděl.</p>

      <p class="T2">Otto Hermann, pyšný na to, že se za všech okolností dokáže ovládnout, sevřel ruku v&nbsp;pěst a&nbsp;udeřil svého vnuka prudce do tváře. Nos, který mu zlomil, chlapci nikdy nesrostl rovně a&nbsp;on později do omrzení vyprávěl historku o&nbsp;tom, jak se už v&nbsp;dětském věku stal mučedníkem.</p>

      <p class="T2">Když Otto Hermann podepsal závěť, v&nbsp;níž všechen svůj majetek odkázal Emminu nejmladšímu synu Erichovi, odložil pero a&nbsp;zvrátil se do křesla.</p>

      <p class="T2">„Teď bych chtěl umřít,“ řekl.</p>

      <p class="T2">Žil však dalších čtrnáct let a&nbsp;zemřel den po svých devadesátých narozeninách. Svou ženu Roswithu přežil o&nbsp;čtyři roky.</p>

      <p class="T2">Erichův starší bratr Otto opravdu vstoupil do semináře. Při dědečkově pohřbu si uvědomoval, jak nesnesitelně ho bolí špatně srostlý nos, a&nbsp;teprve když na rakev dopadla poslední hrst hlíny, bolest polevila.</p>

      <p class="T2">Roswitha, Erichova sestra, se provdala do vesnice v&nbsp;bavorských Alpách. Domů posílala dopisy v&nbsp;zamaštěných obálkách a&nbsp;Erich se brzy přestal orientovat v&nbsp;počtu jejích dětí.</p>

      <p class="T2">Emma Rosa zůstala se svým nejmladším synem sama. Dokud žili její rodiče, připadala si jako v&nbsp;pasti. Mužovu smrt oplakala, ale zároveň se jí ulevilo, protože jí nehrozilo žádné další těhotenství. Otcova smrt ji zbavila ještě těžšího břemene. Podle jeho poslední vůle dědil její syn Erich, proto nemohla statek nabídnout k&nbsp;prodeji a&nbsp;odstěhovat se do města, přesto jí však Ottův testament umožnil propustit čeleď, prodat stáda a&nbsp;nechat louky a&nbsp;pole pustnout. Kvůli Erichovi si vydržovala pouze dvě krávy a&nbsp;svini, která na jaře vrhla tucet růžových selat. Zpočátku ji trápilo, že se vzdala otcova hospodářství, ale posléze si všimla, jak nemotorně se její syn staví ke všemu, co souvisí s&nbsp;prací na statku. Potěšilo ji, že dokázala být tak předvídavá, a&nbsp;když jí Erich oznámil, že by se chtěl nechat zapsat na učitelském ústavu, s&nbsp;lehkým srdce souhlasila.</p>

      <p class="T2">V&nbsp;roce 1930 Erich Fuchs nastoupil na učitelský ústav v&nbsp;Opavě a&nbsp;ona se v&nbsp;tom samém roce neodvolatelně a&nbsp;osudově zamilovala.</p>

      <p class="T1">Torsten Wohlleber pracoval na poště v&nbsp;Tichém Brodě, kde si Emma Rosa každý měsíc kupovala los národní loterie. Jednoho dne v&nbsp;žertu vstoupila na železnou váhu, na níž Torsten vážil balíky, a&nbsp;on jí bez úsměvu sdělil, k&nbsp;jakému číslu se vyšplhala ručička na červeně orámované stupnici.</p>

      <p class="T2">Od toho dne se Emma Rosa nedokázala zbavit myšlenek na jeho obličej. Obávala se, že bude obtížné ho k&nbsp;sobě přivábit, ale mýlila se; několikrát se ho letmo dotkla, když se potkali, a&nbsp;náhle, aniž věděla jak, se ocitli v&nbsp;průjezdu jednoho z&nbsp;domů a&nbsp;Torsten jí vyhrnoval sukni a&nbsp;útočil na její klín obratnými prsty.</p>

      <p class="T2">Scházeli se pravidelně, Torsten za ní z&nbsp;Tichého Brodu jezdil na kole. Byl o&nbsp;třicet let mladší, ale ona na svůj věk zapomněla, připadala si stejně mladá a&nbsp;silná jako on.</p>

      <p class="T2">Před svým synem se o&nbsp;něm nezmiňovala; byla odhodlaná mu o&nbsp;něm říct, až ji Torsten požádá o&nbsp;ruku.</p>

      <p class="T2">Když jí Torsten po Novém roce oznámil, že se bude ženit s&nbsp;dívkou, která s&nbsp;ním pracuje na poště, srdce jí přestalo bít.</p>

      <p class="T2">„Snad sis nemyslela, že si vezmu tebe?“ řekl, když postřehl, jak zbledla.</p>

      <p class="T2">„Ano!“ vykřikla.</p>

      <p class="T2">Zasmál se.</p>

      <p class="T2">„Víš, kolik je ti let?“</p>

      <p class="T2">Mrštila po něm kávovým šálkem, ale minula a&nbsp;šálek se roztříštil o&nbsp;stěnu. Torsten vstal a&nbsp;přidržel jí ruce za zády. Pokusila se mu vytrhnout, a&nbsp;když do ní prudce vnikl, rozplakala se.</p>

      <p class="T2">Po jeho odchodu zůstala sedět na podlaze, zraněná a&nbsp;vyprázdněná. Pomočila se a&nbsp;uvědomovala si, jak páchnoucí tekutina, která jí prosákla spodní prádlo a&nbsp;šaty, pomalu chladne.</p>

      <p class="T2">Bylo krátce po setmění, když zapálila lampu a&nbsp;vydala se do stodoly. K&nbsp;mohutnému trámu procházejícímu napříč celou stavbou přistavila žebřík a&nbsp;s&nbsp;provazem, který odřízla z&nbsp;naolejovaného klubka, se vyšplhala nahoru. Poté co provaz omotala kolem trámu a&nbsp;udělala na něm smyčku, sfoukla lampu a&nbsp;počkala, dokud petrolej nevychladne. Ve vlhké temnotě, páchnoucí starou slámou, slyšela svůj hlasitý dech. Stále nemohla uvěřit tomu, co se chystá udělat.</p>

      <p class="T2">Nakonec, vzdorovitě a&nbsp;naplněná úzkostí, vsunula hlavu do smyčky, stiskla rty a&nbsp;skočila do tmy.</p>

      <p class="T2">O&nbsp;dva týdny později, o&nbsp;svátku Obrácení svatého Pavla, ji nalezl její syn. Visela z&nbsp;trámu, zmrzlá na kost, a&nbsp;Erich Fuchs si pomyslel, jaké štěstí, že ještě nezačala obleva.</p>

      <p class="T1">Matčina smrt ho zdrtila. Nebyl schopen odříznout její tělo, místo toho se s&nbsp;křikem rozběhl do sousedního domu, kde se překvapenému hospodáři vyzvracel na práh.</p>

      <p class="T2">O&nbsp;matčině milenci neměl ani tušení, ale při pohřbu cosi zaslechl; zajel tedy do Tichého Brodu a&nbsp;na poště předstíral, že odesílá dopis. U&nbsp;vysoké váhy s&nbsp;dřevěnými madly si všiml mladého muže s&nbsp;úzkým obličejem a&nbsp;přísnými rty; z&nbsp;představy, že se dotýkal jeho matky, se mu zatočila hlava.</p>

      <p class="T2">Po návratu do školy přijímal se zaťatými zuby od spolužáků vyjádření soustrasti. Když se ho opatrně zeptali, na co jeho matka zemřela, vymýšlel si. Měl pocit, že matčina smrt hází na jeho život hanbu, nepatřilo se, aby dospělá žena visela z&nbsp;trámu vlastní stodoly.</p>

      <p class="T2">Na statku zůstal sám. V&nbsp;zásuvce kuchyňského stolu ležely opisy katastrálních map vymezujících jeho pozemky. Odlehlé pastviny a&nbsp;pole zarostlá ostrou horskou trávou ho však nezajímaly, jediné, o&nbsp;co stál, byl sad. Kosil trávu a&nbsp;prořezával stromy a&nbsp;zalíbení, které v&nbsp;této činnosti nalezl, se ve chvíli, kdy začal ze sklizeného ovoce pálit alkohol, znásobilo.</p>

      <p class="T1">Mohl odejít.</p>

      <p class="T2">Před lety, když se uvolnilo místo na tichobrodské obchodní akademii, mu to Malke nabídl, on však odmítl. Tou dobou už na škole ve Rzech učili pouze dva, on a&nbsp;Anna Gerlingová.</p>

      <p class="T2">„Proč jsi to odmítl?“ zeptala se ho Anna.</p>

      <p class="T2">„Musel bych prodat dům,“ odpověděl.</p>

      <p class="T2">„Hloupost. Mohl bys dojíždět.“</p>

      <p class="T2">Mlčel. Nechtěl jí vysvětlovat, že nedokáže žít napůl ve vsi a&nbsp;napůl ve městě, vesnice ho chtěla buď celého, anebo vůbec.</p>

      <p class="T2">Přesto se ho navzdory odhodlání vytrvat čas od času zmocňoval pocit, že ho statek dusí. Jednou se opil a&nbsp;uprostřed noci utíkal na hřbitov, aby naplil na matčin hrob; avšak sotva za ním zaklapla hřbitovní branka, zjihl a&nbsp;rozplakal se, uvědomiv si, že přese všechnu úzkost a&nbsp;nespokojenost kamenný dům obklopený sadem miluje.</p>
    </div>
  </div>
</body>
</html>
