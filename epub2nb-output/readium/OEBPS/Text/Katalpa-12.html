<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-12.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-12.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-11">Prasklina</p>

      <p class="T1">Po návratu domů o&nbsp;tom nemůžu mluvit.</p>

      <p class="T2">Připadám si nahá, obnažená, jako by Gertrude rozlouskla skořápku, kterou jsem kolem sebe měla, a&nbsp;pustila mě ven. Potřebuju si všechno, co mi řekla, srovnat v&nbsp;hlavě. Také Gertrude si musela z&nbsp;jednotlivých střípků sestavit celou skládanku; dělala to pečlivě a&nbsp;opatrně, řadu let.</p>

      <p class="T2">Stejně jako ona jsem i&nbsp;já znala všechny účastníky rodinného dramatu, jediný rozdíl byl v&nbsp;nasvícení scény, každá z&nbsp;nás se na ni dívala odjinud; viděly jsme pouhý výsek celku.</p>

      <p class="T2">Měsíc po mém odjezdu z&nbsp;Lahnsteinu mi Gertrude zatelefonuje. Chce vědět, jestli jsem dobře dojela; z&nbsp;jejího hlasu vyčtu radost z&nbsp;toho, že mě slyší. Mluvíme spolu německy, babiččina řeč mi plyne ze rtů klidně a&nbsp;přirozeně. Když se Gertrude rozloučí, zůstanu stát s&nbsp;telefonním sluchátkem v&nbsp;ruce.</p>

      <p class="T2">„Děje se něco?“</p>

      <p class="T2">Peter vyhlíží z&nbsp;kuchyně, chystá večeři a&nbsp;mokré ruce si otírá do utěrky.</p>

      <p class="T2">„Ne,“ řeknu.</p>

      <p class="T2">Po jídle umývám nádobí, a&nbsp;zatímco Peter ukládá Dorotku, přemýšlím. Vybavím si jeden z&nbsp;balíčků, které nám babička poslala; kdosi na poště ho nechal ležet na slunci, a&nbsp;když k&nbsp;nám balíček dorazil, všechno uvnitř něj bylo spečené, želatinoví medvídci se slili v&nbsp;průsvitnou hmotu, čokoláda se přilepila k&nbsp;obalům a&nbsp;sklenicím s&nbsp;ovocným kompotem se vyboulila víčka. Přesto nás obsah balíčku nesmírně lákal, barevné karamely spojené v&nbsp;jeden celek jsme odsekávali nožem.</p>

      <p class="T2">„Jak mi to mohla udělat?“ řekl otec, když jsem se ho před lety zeptala na babičku Rissmannovou.</p>

      <p class="T2">Osobní historie rozplizlá do neurčita; na otázku odpověděl otázkou. Nevím, jestli by ho potěšilo, kdyby zjistil, že jeho matka ještě žije; možná by pocítil zadostiučinění, že babička kvůli své selhávající paměti zapomněla nejen na něj, ale také na své ostatní děti.</p>

      <p class="T1">Dotkla se mě téměř šedesát let stará bolest, a&nbsp;tentokrát to není pouze bolest mého otce, tolikrát deklamovaná a&nbsp;prožívaná bezmála slavnostně, ale hlodá ve mně ještě něco jiného, nejistota a&nbsp;zármutek, zjištění, že mezi pravdou a&nbsp;lží je tak tenká hranice, že ji lze setřít jediným pohybem ruky, kmitnutím očních víček.</p>

      <p class="T1">Když se posadím na pohovku vedle Petera, nemluvím. Nenaléhá na mě, dál upíjí víno a&nbsp;čte si. Nevím, jak bych mu měla předat to, co jsem se dozvěděla od Gertrude. Možná je lepší některé věci nevědět. Peter měl pravdu, rozplést ten uzel po tolika letech nemůže přinést nic dobrého, jenom údiv a&nbsp;vztek, který není možné k&nbsp;nikomu nasměrovat. Trápí mě, že si o&nbsp;tom nemůžu promluvit s&nbsp;otcem, představuju si, jaké by to bylo, kdybych mu řekla o&nbsp;Gertrude a&nbsp;o&nbsp;životě jeho matky v&nbsp;Německu; jaké by to bylo, kdybych vyprávěla Konradovi o&nbsp;Kláře.</p>

      <p class="T1">Společně s&nbsp;Peterem vyluštíme křížovku. Kdysi jsme odebírali dva různé deníky a&nbsp;soupeřili, kdo z&nbsp;nás vyluští křížovku na jejich stránkách dřív; čas jsme si odměřovali na kuchyňských stopkách. Teď se oba skláníme nad jednou křížovku, naše hlavy vrhají na její prázdné sloupce stín.</p>

      <p class="T2">Mlčíme, ale je to uklidňující mlčení, které čas od času přerušíme hlasitým uvažováním nad tajenkou.</p>

      <p class="T2">Město za stěnami našeho domu je ponořené do tmy, dělí nás od něj proužek zahrady s&nbsp;dvěma třešňovými stromy a&nbsp;kamenným ptačím pítkem. Jsme uzavřeni ve svém vlastním kosmu, příjemném, jak si uvědomuju, a&nbsp;zároveň křehkém, voní tu víno a&nbsp;tiskařská čerň, Peter má zápěstí porostlá jemnými chloupky a&nbsp;na sobě orvaný župan; já se opírám o&nbsp;jeho záda, tužkou kroužím nad neúplnou tajenkou a&nbsp;nechávám se hřát.</p>
    </div>
  </div>
</body>
</html>
