<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-57.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-57.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-56">Opona</p>

      <p class="T1">Nejstarší obyvatelé vesnice si dosud pamatovali divadlo, které se hrálo pod vedením řídícího Eichlera a&nbsp;děkana Gottharda.</p>

      <p class="T2">Rodiče Klářiných žáků však byli na vážkách, protože od děkanových dob nikdo s&nbsp;podobným nápadem nepřišel — co když se jedná o&nbsp;provokaci, která má prověřit jejich nadšení?</p>

      <p class="T2">Teprve v&nbsp;polovině května, když do uvedení hry zbývalo několik týdnů, se věci pomalu začaly měnit.</p>

      <p class="T2">Klára na návsi potkala hostinskou, jejíž dcera dostala jednu z&nbsp;hlavních rolí. Pozdravila ji a&nbsp;žena se neochotně zastavila, ruce zabořila do kapes zástěry.</p>

      <p class="T2">„Co vlastně budete hrát?“ zajímalo ji.</p>

      <p class="T2">„Trochu jsme upravili hru pohádku Zvířátka a&nbsp;petrovští,“ řekla Klára. „Znáte ji?“</p>

      <p class="T2">Hostinská pokrčila rameny.</p>

      <p class="T2">„To je něco o&nbsp;Vůdci?“</p>

      <p class="T2">„Kdepak. Je to o&nbsp;několika zvířátkách, která vyzrají na tlupu loupežníků.“</p>

      <p class="T2">„Moje máma taky hrála.“</p>

      <p class="T2">„Prosím?“</p>

      <p class="T2">„Tehdy, když tu byl řídící Eichler. Vyprávěla mi to o&nbsp;tom. Hrála Noemovu ženu.“</p>

      <p class="T2">„Určitě hrála moc dobře.“</p>

      <p class="T2">Žena něco zabručela.</p>

      <p class="T2">„Takže to není o&nbsp;Vůdci,“ zopakovala neurčitě.</p>

      <p class="T2">Klára nevěděla, jestli je to dobře nebo špatně.</p>

      <p class="T2">„Chtěli jsme zahrát nějakou tradiční pohádku,“ řekla.</p>

      <p class="T2">„Hm.“</p>

      <p class="T2">Hostinská se obrátila k&nbsp;odchodu. Udělala několik kroků a&nbsp;pak se obrátila.</p>

      <p class="T2">„A&nbsp;máte všechno, co potřebujete?“</p>

      <p class="T2">Klára se usmála.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">„Slíbila jsem jim oponu,“ oznámila večer hostinská svému muži.</p>

      <p class="T2">„Cože?“</p>

      <p class="T2">„Oponu.“</p>

      <p class="T2">Hostinský počkal, až klesne pěna, a&nbsp;doplnil půllitr, který držel v&nbsp;ruce.</p>

      <p class="T2">„Ty ses zbláznila!“</p>

      <p class="T2">Podal pivo muži, který stál před nálevním pultem a&nbsp;se zájmem naslouchal jeho hovoru s&nbsp;manželkou.</p>

      <p class="T2">„Jde jenom o&nbsp;kus hadru,“ řekla hostinská. „Válí se nám na půdě od posledního ochotnickýho představení. A&nbsp;to už je —“ Zarazila se a&nbsp;počítala. „Nejmíň patnáct let.“</p>

      <p class="T2">„Odkdy se paktuješ s&nbsp;tou novou učitelkou?“ zeptal se jí muž.</p>

      <p class="T2">„Věděla, že tu oponu máme,“ namítla hostinská. „Lotte jí to řekla.“</p>

      <p class="T2">„Takže dcerunka si pustí hubu na špacír a&nbsp;ty ji v&nbsp;tom ještě podporuješ?“</p>

      <p class="T2">Hostinský zvýšil hlas a&nbsp;jeho manželka sevřela rty a&nbsp;ruce dala v&nbsp;bok.</p>

      <p class="T2">„Je to jenom pitomá hra,“ řekla.</p>

      <p class="T2">„Ale vymyslela ji ona.“</p>

      <p class="T2">„No a?“</p>

      <p class="T2">Hosté v&nbsp;lokále ztichli, debata mezi manžely začala být zajímavá.</p>

      <p class="T2">„Je divná,“ řekl hostinský.</p>

      <p class="T2">„Mluvila jsem s&nbsp;ní a&nbsp;nepřišla mi divná,“ odsekla jeho žena.</p>

      <p class="T2">„Je z&nbsp;Říše,“ namítl.</p>

      <p class="T2">„To je můj švagr taky.“</p>

      <p class="T2">Několik hostů se zasmálo.</p>

      <p class="T2">„Ty jsi na její straně?“ užasl hostinský.</p>

      <p class="T2">„Ne. Zkrátka mě požádala o&nbsp;hadr, který nám hnije na půdě, a&nbsp;já jsem jí ho slíbila.“</p>

      <p class="T2">Hostinský změnil taktiku.</p>

      <p class="T2">„Je to pěkná látka,“ řekl. „Je jí škoda.“</p>

      <p class="T2">„Vážně?“</p>

      <p class="T2">Do hlasu jeho ženy se vloudila potměšilost.</p>

      <p class="T2">„Tak já ti z&nbsp;ní ušiju spodky.“</p>

      <p class="T2">Odvrátil se.</p>

      <p class="T2">„Co čumíte?“ rozkřikl se na hosty, kteří se pochechtávali.</p>

      <p class="T2">„Červený spoďáry,“ vyjekl někdo. „Ber to, Alfrede!“</p>

      <p class="T2">Hostinskému zacukaly koutky.</p>

      <p class="T2">„Pitomci!“</p>

      <p class="T2">Ačkoliv měl pravidlo, že v&nbsp;pracovní době nepije, načepoval si plnou sklenici a&nbsp;šel se posadit k&nbsp;nejhlučnějšímu stolu.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Nebylo to nic, co by stálo za řeč.</p>

      <p class="T1">Sotva postřehnutelný úsměv, který někteří rodiče přidali k&nbsp;pozdravu, když Kláru potkali. Školník, který se pokaždé tvářil, že ji nevidí, jí podržel dveře, když měla náruč plnou knih, a&nbsp;Lisa Gröschelová jí přestala plivat do mléka, které jí prodávala.</p>

      <p class="T1">Erna Obstová věnovala nové učitelce oponu! neslo se vsí.</p>

      <p class="T2">Erna Obstová vždy věděla, s&nbsp;kým se přátelit. Její sestra se provdala do Norimberku, za říšského Němce.</p>

      <p class="T2">Erna Obstová rozstříhala manželovy jégrovky a&nbsp;ušila z&nbsp;nich oponu pro divadelní hru.</p>

      <p class="T2">Erna Obstová je&nbsp;—</p>

      <p class="T1">Erna Obstová stála za pípou a&nbsp;mlčela. Od chvíle, kdy učitelce přinesla potrhanou oponu, s&nbsp;ní nepromluvila ani slovo. Přesto se po vesnici rozneslo, že novou učitelku poctila svou důvěrou. Nemohla s&nbsp;tím nic dělat. Nemohla přiznat, že jí bylo trapné učitelčinu prosbu odmítnout. A&nbsp;že ji těší dívat se na Lotte, která si, blednoucí napětím, před spaním opakuje roli.</p>

      <p class="T1">„Myslím, že se mě lidé přestávají bát,“ zavolala Klára na Fuchse, když se po vyučování zdržela ve třídě a&nbsp;pustila do zašívání opony.</p>

      <p class="T2">Z&nbsp;jeho výrazu pochopila, že jí nerozuměl.</p>

      <p class="T2">„Přestávají se mě bát,“ řekla znovu.</p>

      <p class="T2">Pohlédl na látku, kterou držela v&nbsp;ruce.</p>

      <p class="T2">„To je ta slavná opona?“ zeptal se.</p>

      <p class="T2">Přikývla. Přistoupil k&nbsp;ní a&nbsp;promnul plátno v&nbsp;prstech.</p>

      <p class="T2">„Mírová zástava,“ poznamenal uštěpačně.</p>

      <p class="T2">Zasmála se. Podíval se na ni.</p>

      <p class="T2">„Má příhodnou barvu,“ řekl. „Divím se, že z&nbsp;ní neušili vlajky.“</p>

      <p class="T2">Klára překousla nit a&nbsp;odložila jehlu.</p>

      <p class="T2">„Jsem ráda, že mi ji Lottina matka dala. Od té doby, co jsem se s&nbsp;ní dala do řeči, mě zdraví mnohem víc lidí.“</p>

      <p class="T2">Neodpověděl. Podala mu jehlu a&nbsp;nit.</p>

      <p class="T2">„Pomůžete mi?“</p>

      <p class="T2">Ušklíbl se.</p>

      <p class="T2">„Proč? Jde vám to dobře.“</p>

      <p class="T2">Byla si jistá, že nemluví o&nbsp;zašívání.</p>

      <p class="T2">Žárlil?</p>

      <p class="T2">Vyhledala jeho oči, ale díval se jinam; po chvíli zavrtěl hlavou a&nbsp;odešel.</p>
    </div>
  </div>
</body>
</html>
