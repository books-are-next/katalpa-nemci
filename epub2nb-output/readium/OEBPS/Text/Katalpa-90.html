<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-90.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-90.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-89">Náruč</p>

      <p class="T1">Ležela v&nbsp;sadu, ve vlhké trávě a&nbsp;naslouchala tichu obklopujícímu vesnici.</p>

      <p class="T2">Všechny známé zvuky se vytratily, domácí zvířata a&nbsp;psi byli vybiti, několik mužů zastřeleno.</p>

      <p class="T2">Na některých místech se dosud bojovalo, ale pro ni a&nbsp;pro zdejší lidi skončila válka ve chvíli, kdy se přes Rzy jako vlna převalila cizí armáda.</p>

      <p class="T1">„Co s&nbsp;námi bude?“ zeptala se Fuchse, když konečně mohla opustit jeho sklep. Seděl v&nbsp;kuchyni a&nbsp;k&nbsp;jejímu údivu byl střízlivý; později Kláře vysvětlil, že všechnu kořalku zakopal na zahradě. Pohlédl na ni a&nbsp;pohnul rty, nevydal však ani hlásku. Vyděsila se, že oněměl. Došla k&nbsp;němu a&nbsp;položila mu ruku na rameno. Vstal. Čekala, že ji obejme, ale vyšel z&nbsp;místnosti a&nbsp;nechal ji stát nad prázdnou židlí.</p>

      <p class="T1">V&nbsp;jeho sklepě strávila tři dny, a&nbsp;on ji ani jednou nenavštívil, takže ztratila pojem o&nbsp;čase.</p>

      <p class="T2">„Jsou pryč,“ oznámil jí jednoho dne a&nbsp;pomohl jí vyjít ven.</p>

      <p class="T1">Nejprve se jí zdálo, že se nic nezměnilo, jen cesty byly rozryté od kol nákladních vozů a&nbsp;některé statky měly rozbitá okna.</p>

      <p class="T2">Posléze si však uvědomila ticho vznášející se nad střechami domů; kromě zpěvu ptáků a&nbsp;bzučení hmyzu nebylo slyšet vůbec nic. Nikdy nevnímala, kolik zvuků obvykle naplňuje vesnici, a&nbsp;teprve když tyto zvuky chyběly, pochopila, že něco není v&nbsp;pořádku. Rozhlížela se s&nbsp;pootevřenými ústy a&nbsp;cítila, jak jí studený dubnový vzduch proniká oblečením až na kůži.</p>

      <p class="T2">Potom na okraji cesty zahlédla lidský výkal; rašila kolem něj poupata sedmikrásek. Zavřela oči, a&nbsp;když je otevřela, stále tam byl, pyšný a&nbsp;nepokořený. Naplnila ji úzkost, zalapala po dechu a&nbsp;zachytila se závory vrat, ve kterých stála. Nakonec se obrátila a&nbsp;nejistým krokem se vrátila do domu, kde čekal Fuchs.</p>

      <p class="T1">Tři dny se tiskla ke kamenům ve Fuchsově sklepě, naslouchala kapání vody a&nbsp;hryzala si rty.</p>

      <p class="T2">Nebyla znásilněna, zbita ani zavražděna.</p>

      <p class="T2">Uchovala si zdravý rozum; měla právo naříkat jako ten, kdo ztratil své blízké?</p>

      <p class="T1">Na opačném konci zahrady viděla Fuchse. Snažil se ze země vypáčit lahve s&nbsp;kořalkou. Právě on ji zavedl k&nbsp;sobě do sklepa, ne do pěkného, klenutého sklepa, ve kterém skladoval jablka, brambory a&nbsp;červenou řepu, ale do malého úzkého kvelbu vyhloubeného při zadní stěně domu, do sklepa se studánkou, do které se stahuje voda, aby základy domu zůstaly suché.</p>

      <p class="T2">Netušila, že existují takové sklepy.</p>

      <p class="T1">Fuchs na ni zakřičel. V&nbsp;ruce držel láhev špinavou od hlíny.</p>

      <p class="T2">Odvrátila se, zatím s&nbsp;ním nechtěla mluvit. Jeho slova ji děsila. Kdykoliv promluvil, schoulila se.</p>

      <p class="T2">Byl poslem špatných zpráv.</p>

      <p class="T1">Poté, co k&nbsp;němu před několika dny přiběhla, polekaná a&nbsp;rozradostnělá zároveň, a&nbsp;oznámila mu, že Weissmann je mrtvý, vyrazil k&nbsp;jeho domu. Zanedlouho se vrátil a&nbsp;řekl jí, že Weissmann má k&nbsp;smrti daleko, nůž ho pouze škrábl a&nbsp;zastavil se o&nbsp;lopatku.</p>

      <p class="T2">Chtěla vědět, co dělá.</p>

      <p class="T2">„Balí,“ odpověděl Fuchs. „Do večera chce zmizet.“</p>

      <p class="T1">To, že rasa bodla, Fuchse překvapilo. Nečekal to od ní, ostatně ani ona sama netušila, že bude schopná proti někomu zvednout nůž. Přesto to udělala, a&nbsp;nestyděla se za to; dobře si vzpomínala na chvíli, kdy jí ras sdělil, že odchází. Vzkypěl v&nbsp;ní hněv, na okamžik oslepla a&nbsp;zatoužila po tom, aby ze světa zmizel úplně, aby se rozplynul v&nbsp;povětří, aby nebyl. Užasla nad samozřejmostí, s&nbsp;jakou se rozhodl vzdát se všeho, co měl rád, svého domu, synů, zahrady, práce i&nbsp;vzpomínek.</p>

      <p class="T2">Pochybovala, že něco takového bylo možné přejít mlčením.</p>

      <p class="T1">Když ji po odchodu Rusů Fuchs vyvedl ze sklepa, ohřála si vodu a&nbsp;nalila ji do staré plechové vany. Fuchs jí přinesl jí kousek houby a&nbsp;mýdlo, které skoro nepěnilo. Nechal ji o&nbsp;samotě, aby se mohla umýt, a&nbsp;později ji uložil do postele.</p>

      <p class="T2">O&nbsp;Weissmannovi nemluvili.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Klára zvedla hlavu a&nbsp;zjistila, že k&nbsp;ní Fuchs míří. Slunce se odráželo od lahví, které nesl, takže to vypadalo, jako by měl náruč plnou ohně. Usmíval se, potěšený tím, že se dostal ke svému pití, a&nbsp;ona, sobě navzdory, mu úsměv oplatila.</p>
    </div>
  </div>
</body>
</html>
