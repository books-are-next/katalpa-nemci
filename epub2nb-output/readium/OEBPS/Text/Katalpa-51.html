<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-51.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-51.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-50">Cizinka</p>

      <p class="T1">Kdykoliv se Klára vrátila z&nbsp;Tichého Brodu, správcová opatrně vyzvídala, kde byla.</p>

      <p class="T2">Pokaždé měla chuť odseknout, že do toho jí nic není, ale uvědomovala si, že tím by svou situaci jen zhoršila. Lidé ve vesnici jí nedůvěřovali a&nbsp;ona sama z&nbsp;nich měla strach.</p>

      <p class="T2">„Na nákupech,“ odpověděla tedy, a&nbsp;protože správcová mlčela, pochopila, že čeká na další podrobnosti.</p>

      <p class="T2">Otrávilo ji to.</p>

      <p class="T2">„A&nbsp;těsně před odjezdem jsem zavolala Goebbelsovi,“ dodala, a&nbsp;vzápětí toho litovala, protože žena se na ni podezíravě zadívala.</p>

      <p class="T2">„Myslela jsem to jako vtip,“ vysvětlovala před vyučováním Fuchsovi.</p>

      <p class="T2">„Mně to vtipné nepřipadá,“ odvětil Fuchs. „Včera se v&nbsp;hospodě povídalo, že vaše matka je Goebbelsova sestřenice.“</p>

      <p class="T2">„Vážně?“</p>

      <p class="T2">Přikývl a&nbsp;ona si povzdychla.</p>

      <p class="T2">„Změní se to někdy?“</p>

      <p class="T2">Soucitně na ni pohlédl.</p>

      <p class="T2">„Do vaší třídy chodí Bruno Weinbergg, viďte.“</p>

      <p class="T2">Zapátrala v&nbsp;paměti.</p>

      <p class="T2">„Jeho prarodiče sem přišli, když bylo jeho otci pět let,“ řekl Fuchs. „To znamená před třiceti lety. A&nbsp;dodnes jsou všichni Weinberggové považováni za přistěhovalce.“</p>

      <p class="T2">„Takže —“</p>

      <p class="T2">„Takže možná u&nbsp;vnuků vašich dětí se zapomene na to, že nejsou odtud.“</p>

      <p class="T2">Nevěděla, co na to říct.</p>

      <p class="T2">„Ta hospoda, o&nbsp;které jste mluvil&nbsp;—“</p>

      <p class="T2">„Ano?“</p>

      <p class="T2">„Vezmete mě do ní?“</p>

      <p class="T2">„Ženy tu nechodí do hospody.“</p>

      <p class="T2">„Aha.“</p>

      <p class="T2">„A&nbsp;taky nekouří.“</p>

      <p class="T2">Narážel na to, že párkrát si vyšla na procházku a&nbsp;zapálila si.</p>

      <p class="T2">Pokusila se zachovat klid.</p>

      <p class="T2">„Je něco, co tu můžu dělat, abych nebyla nikomu na obtíž?“</p>

      <p class="T2">„Učit,“ odpověděl.</p>

      <p class="T1">„Stejně se nepřestanu snažit,“ řekla mu o&nbsp;týden později.</p>

      <p class="T2">„Taky jsem se snažil,“ odvětil. „Ale před pár lety jsem toho nechal.“</p>

      <p class="T2">Rozčilovalo ji, že vesničané s&nbsp;ní nechtějí mít nic společného, a&nbsp;navíc měla pocit, že rodiče proti ní popouzejí své děti.</p>

      <p class="T2">Mrtvá krysa v&nbsp;zásuvce psacího stolu. Ztracená třídní kniha. Inkoust zředěný octem. Okno zatlučené hřebíky, tak aby nešlo otevřít.</p>

      <p class="T2">Kdykoliv však na děti udeřila přímo, byly zdvořilé a&nbsp;úslužné.</p>

      <p class="T2">„Používejte rákosku,“ poradil jí Fuchs, sám jich během školního roku zlomil několik.</p>

      <p class="T2">„Ne.“</p>

      <p class="T2">Pokrčil rameny.</p>

      <p class="T1">Napsala Elfriede do Hinterbergenu, dlouhý a&nbsp;rozhořčený dopis.</p>

      <p class="T2">Nech je být, odepsala přítelkyně. A&nbsp;vrať se do Německa.</p>

      <p class="T2">Pobavilo ji to. Byla v&nbsp;Německu.</p>

      <p class="T2">Začala mnohem víc kouřit, dávala si však pozor, aby ji při tom nikdo nepřistihl. Připadala si neschopná; byla izolovaná, smutná a&nbsp;deprimovala ji neviditelná zeď oddělující ji od žáků a&nbsp;jejich rodičů. Žárlila na Annu Gerlingovou, která tu učila před ní, a&nbsp;z&nbsp;různých náznaků si poskládala její obraz.</p>

      <p class="T2">Úspěšná a&nbsp;oblíbená.</p>

      <p class="T2">Němka.</p>

      <p class="T2">Tím jejich, soukromým způsobem, z&nbsp;Protektorátu, nikoliv z&nbsp;Říše.</p>

      <p class="T2">Zatvrdila se, poté, co zatelefonovala na školský úřad a&nbsp;prostřednictvím důmyslné soustavy lží z&nbsp;referenta, který měl na starosti její pobyt, vymámila odpověď na palčivou otázku: mohou ji přeložit jinam?</p>

      <p class="T2">Když zjistila, že něco takového nepřipadá v&nbsp;úvahu, v&nbsp;zoufalství se vypravila do hospody. Už týden nemluvila s&nbsp;nikým jiným než s&nbsp;Fuchsem a&nbsp;s&nbsp;dětmi ze své třídy.</p>

      <p class="T2">Sál, do kterého vešla, byl zakouřený, s&nbsp;malým tanečním parketem a&nbsp;zašlapanou podlahou. Stoly byly obsazené a&nbsp;hospodský právě přikládal do kamen v&nbsp;rohu. Neviděla tu žádnou ženu, kromě jediné, ta stála ve výčepu, na sobě měla zástěru a&nbsp;plnila půllitr.</p>

      <p class="T2">Jakmile Klára vešla, hovor v&nbsp;sále utichl. Zavřela za sebou dveře a&nbsp;váhavě zamířila k&nbsp;nálevnímu pultu.</p>

      <p class="T2">Hospodská si otřela ruce do zástěry a&nbsp;usmála se na ni. Klára ji požádala o&nbsp;krabičku zápalek, zaplatila a&nbsp;vytratila se.</p>

      <p class="T2">Druhý den někdo položil na práh školy mrtvou kočku. Fuchs ji nabral na lopatku a&nbsp;odnesl na kompost.</p>

      <p class="T2">„Králík by byl lepší,“ bručel. „Příště nechoďte do hospody.“</p>

      <p class="T2">„Chtěla jsem jenom sirky.“</p>

      <p class="T2">„No právě. Co by sem asi dali, kdybyste si poručila pivo?“</p>

      <p class="T2">„Víte, kdo to byl?“</p>

      <p class="T2">„Ne. A&nbsp;je mi to jedno.“</p>

      <p class="T2">„Nemají mě rádi,“ řekla.</p>

      <p class="T2">„Na to jste přišla až teď?“</p>

      <p class="T2">Zahrnul zdechlinu odpadky.</p>

      <p class="T2">„Pěkná kočka,“ poznamenala tiše. „Někomu bude chybět.“</p>

      <p class="T2">„Pochybuju.“</p>

      <p class="T2">Umínila si, že se nepoddá. Občas se jí na to, že je nevítaná, podařilo zapomenout, ale jindy si svou odtrženost od okolního světa bolestivě uvědomovala; obvykle tehdy, když šla po vsi a&nbsp;lidé odvraceli hlavu, jako by se jim něčím ošklivila</p>
    </div>
  </div>
</body>
</html>
