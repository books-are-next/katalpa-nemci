<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-15.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-15.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-14">Strach</p>

      <p class="T1">Kojná, kterou Karl Kolmann najal po Klářině narození, byla matkou tří dětí.</p>

      <p class="T2">Nezapamatoval si její jméno. Když ji přijímal, soustředil se pouze na to, aby jí hleděl na ústa; byl přesvědčený o&nbsp;tom, že ženinou blůzou prosakuje mléko, které každému prozradí povahu jejího zaměstnání. Nicméně vzpomínal si na sladkou vůni, kterou kolem sebe šířila, a&nbsp;víc než její tvář mu v&nbsp;paměti ulpěl tón jejího hlasu, čirý a&nbsp;průzračný.</p>

      <p class="T2">Podobným způsobem, tedy jako směs vůní, chutí a&nbsp;zvuků, si kojnou zapamatovala také Klára. Narozdíl od svého otce si však vybavila i&nbsp;jméno, které k&nbsp;těmto vjemům patřilo.</p>

      <p class="T2">„Rosa,“ řekla jednoho dne svému otci. „Jmenovala se Rosa.“</p>

      <p class="T2">Netušila, jak je možné, že jí to jméno utkvělo v&nbsp;paměti, a&nbsp;vzpomněla si na ně, teprve když začaly první protižidovské pogromy a&nbsp;Karl Kolmann přemítal, kterých přátel se zbavit a&nbsp;které si ponechat.</p>

      <p class="T2">„Rosa,“ zopakovala. „To je přece židovské jméno.“</p>

      <p class="T2">Zahleděla se na otce a&nbsp;ten se rozpačitě usmál; víckrát už o&nbsp;kojné nemluvili.</p>

      <p class="T1">Klára se narodila v&nbsp;době, kdy Franziska oslavila pětatřicáté narozeniny. Lékař jí nedoporučil mít další děti, což vítězoslavně sdělila svému muži. Po šestinedělí, které strávila na lůžku obklopená starostlivou péčí služek, vstala, a&nbsp;poněkud omámena se vrátila ke svým starým zájmům, k&nbsp;zahradničení, vyšívání, zpěvu a&nbsp;předsednictví v&nbsp;několika ženských spolcích. Svou dceru vídala jednou denně. Nechávala si ji přinést čistou a&nbsp;zavinutou v&nbsp;plenách, chvíli ji nejistě laskala a&nbsp;potom ji s&nbsp;neskrývanou úlevou předala zpět chůvě.</p>

      <p class="T2">Když Franzisčina matka při jedné ze svých návštěv nadhodila, že by Franziska měla své dítě kojit, Franziska na vteřinu zaváhala, a&nbsp;když jí pak kojná přinesla Kláru, poslala ji pryč a&nbsp;přiložila si dcerku k&nbsp;prsu. Dítě okamžitě našlo bradavku a&nbsp;pokusilo se sát; Franziska pozorovala, jak usilovně pracuje rty a&nbsp;dásněmi, a&nbsp;občas ucítila zakmitnutí jazyka. Nebylo jí to příjemné, trpělivě však seděla s&nbsp;obnaženými ňadry a&nbsp;svírala dítě v&nbsp;náručí. Po nějaké chvíli Klára pustila bradavku z&nbsp;úst a&nbsp;rozkřičela se. Franziska polekaně vstala, zapjala si blůzu a&nbsp;předala dítě přibíhající kojné.</p>

      <p class="T2">„Má hlad,“ usmála se kojná a&nbsp;potěšeně sledovala, jak dítě malou rukou a&nbsp;ústy slídí mezi knoflíčky jejích šatů.</p>

      <p class="T2">Franziska si připadala provinile, a&nbsp;když zaslechla spokojené broukání, které vydávala kojná tisknoucí si dítě k&nbsp;nalitému prsu, hrdlo se jí sevřelo vzteky. Jakmile žena odešla, rozhrnula si blůzu a&nbsp;zvědavě zmáčkla bradavku, dosud zarudlou od dětských rtů. Neobjevila se ani kapka mléka. Franziska pochopila, že ňadra jí vyschla; koneckonců Kláře už byly čtyři měsíce a&nbsp;ona ji nekojila ani jednou.</p>

      <p class="T2">Zeptala se na to lékaře.</p>

      <p class="T2">„Když se ze studny nečerpá, i&nbsp;pramen jednou vyschne,“ mávl rukou a&nbsp;ubezpečil ji, že mléko, které Klára dostává od kojné, úplně stačí.</p>

      <p class="T2">Přesto Franzisku trápilo, že její dítě krmí cizí žena. Napadlo ji, že by se mohla znovu rozkojit, když si však uvědomila, že by jí mohly popraskat bradavky, raději ten nápad zavrhla.</p>
    </div>
  </div>
</body>
</html>
