<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-98.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-98.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-97">Překvapení</p>

      <p class="T1">Na Štědrý den Klára pomáhala Barboře připravit stůl.</p>

      <p class="T2">Servis, který Barbora vytáhla ze skříně, patříval Fuchsově matce; Klára poznala talíře s&nbsp;proužkem na okrajích a&nbsp;ubrus zdobený monogramem. Zarazila se, a&nbsp;když Barbora, citlivá a&nbsp;neustále zápasící s&nbsp;pocitem viny, zpozorovala její výraz, zatvářila se vyděšeně a&nbsp;ruka s&nbsp;ubrusem jí klesla. Posadila se ke stolu a&nbsp;dala do pláče.</p>

      <p class="T1">V&nbsp;noci Martin Levička zapřáhl koně a&nbsp;po krátkém váhání souhlasil s&nbsp;tím, že na půlnoční mši v&nbsp;Tichém Brodě vezme také Fuchse a&nbsp;Kláru. Ještě před několika měsíci nebylo bezpečné se ve městě ukazovat ve společnosti Němců; jednoho z&nbsp;českých hospodářů, který svého německého zaměstnance doprovázel k&nbsp;lékaři, polili kbelíkem vápna a&nbsp;Fuchse dokonce zranil kdosi z&nbsp;vesnice, stál právě na návsi, když z&nbsp;otevřeného okna nedalekého statku vylétl špičatý oblázek a&nbsp;udeřil ho do spánku.</p>

      <p class="T1">V&nbsp;kostele se Levičkovi posadili dopředu a&nbsp;Fuchs s&nbsp;Klárou si našli místo v&nbsp;poslední lavici; měli odtud výhled na postranní oltář s&nbsp;jesličkami a&nbsp;velkou hvězdou potaženou zlatým staniolem.</p>

      <p class="T2">Kázání bylo v&nbsp;češtině, takže mu Klára nerozuměla.</p>

      <p class="T2">V&nbsp;jednu chvíli se k&nbsp;ní však Fuchs naklonil a&nbsp;zašeptal:</p>

      <p class="T2">„I&nbsp;kdyby vaše hříchy byly jako šarlat, vybělím je a&nbsp;budou jako padlý sníh.“</p>

      <p class="T2">Znala tu větu, v&nbsp;Hinterbergenu ji při vánoční bohoslužbě také četli.</p>

      <p class="T2">Dívala se na Jezulátko ze světlého dřeva a&nbsp;bez ustání myslela na své rodiče; měla strach z&nbsp;toho, že by se mohla dozvědět, co se s&nbsp;nimi stalo.</p>

      <p class="T2">Když se pak pozdě v&nbsp;noci vrátili do špatně vytopeného výměnku, sáhl Fuchs do skříně a&nbsp;rozpačitě jí podal malý balíček. Když ho rozbalila, na zem vypadly brusle, dvě naleštěná želízka, která se připínala k&nbsp;botám a&nbsp;která znala jen z&nbsp;knih. Poděkovala mu a&nbsp;zvedla je; na podlaze po nich jako netradiční příspěvek do společné domácnosti zůstal mělký vryp.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Na konci ledna zatelefonovala do Hinterbergenu. Protože Barbora měla ve městě nějaké pochůzky, vypravila se na poštu společně s&nbsp;ní. Tísnily se v&nbsp;malé kabince a&nbsp;Klára nadiktovala spojovatelce číslo. Nevěřila, že uspěje. Když pak zazněl tón oznamující, že přístroj na druhém konci vyzvání, polekala se a&nbsp;dlaně jí zvlhly. Upřela oči na špinavou stěnu kabinky a&nbsp;s&nbsp;každým dalším zazvoněním v&nbsp;ní rostl pocit, že se začíná dusit.</p>

      <p class="T2">Potom se ozvalo cvaknutí, kdosi v&nbsp;domě na Altenhöfferallee zvedl sluchátko a&nbsp;Klára zaslechla nadechnutí, krátké a&nbsp;mělké, předcházející řeč.</p>

      <p class="T2">Zavěsila.</p>

      <p class="T2">„Co se děje?“ zeptala se Barbora.</p>

      <p class="T2">„Nikdo tam není,“ odpověděla a&nbsp;sama sobě&nbsp;— a&nbsp;později ani Fuchsovi&nbsp;— nebyla schopna vysvětlit, proč to udělala.</p>
    </div>
  </div>
</body>
</html>
