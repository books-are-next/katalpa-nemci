<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-99.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-99.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-98">Síť slov</p>

      <p class="T1">Fuchs byl dlouhou dobu přesvědčený o&nbsp;tom, že podoba krajiny se nezmění.</p>

      <p class="T2">Teprve na konci první poválečné zimy zjistil, jak moc se spletl. Vesnice se před jeho očima otevřela jako neznámá kniha, kaleidoskop těžko rozluštitelných hlasů a&nbsp;tváří. Nikdy si nepomyslel, že dokáže být tak nostalgický; na místě, kde vyrůstal, trpěl steskem po domově.</p>

      <p class="T2">Byly to nenápadné a&nbsp;pomalé změny, ale o&nbsp;to palčivěji se ho dotýkaly. Přestože ve Rzech dosud žil dostatek lidí, které znal, sílil v&nbsp;něm pocit, že se ocitl na nepřátelském území, byl vykořeněný a&nbsp;skleslý a&nbsp;domníval se, že se ztrátou statku a&nbsp;učitelského místa ztratil také část sebe. S&nbsp;morbidní fascinací procházel domy, které zůstaly opuštěny. Přitahovaný pachem plesniviny, jíž začínaly být cítit i&nbsp;jeho vlastní vzpomínky, stával na provlhlých podlahách, díval se na sníh, který dovnitř navál rozbitými okny, a&nbsp;představoval si, jak to, co vtíravými prsty začal mráz, dokončí na jaře kořeny divoké trávy.</p>

      <p class="T2">Ze svých výprav se vracel s&nbsp;očima planoucíma horečkou. Klára se k&nbsp;němu přibližovala jen váhavě a&nbsp;Fuchs se od ní čas od času nechával obejmout, plakal jí na rameni a&nbsp;ona ho konejšila; tiše šeptala jazykem jeho rodičů, jeho vlastním jazykem, němčinou, jejíž souhlásky připomínaly šelest padajícího listí.</p>

      <p class="T2">Nakonec upadl do letargie a&nbsp;jednoho dne odmítl vstát. Se zavřenýma očima a&nbsp;pokrývkou přitaženou k&nbsp;bradě ležel na dřevěné lavici, bez dechu, jako by byl mrtvý, s&nbsp;vlasy přilepenými k&nbsp;čelu.</p>

      <p class="T2">Klára nad ním chvíli bezradně stála. Když pak pozdě večer přišla ze statku, zjistila, že Fuchs stále leží. Odmítl večeři; najedla se tedy sama a&nbsp;při jídle ho pozorovala. Po večeři vyšla na zápraží, zapálila si cigaretu a&nbsp;rozladěně si prohlížela sněhové závěje na cestě. Potom se vrátila dovnitř, stáhla knot petrolejky a&nbsp;postavila ji na okno vedle Fuchsova lůžka.</p>

      <p class="T2">„Pohádka o&nbsp;čertovi a&nbsp;Káče,“ řekla.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Vyprávěla mu každý den. Navzdory své melancholii byl Fuchs posléze donucen vstát, ale sotva si odbyl práci na statku, znovu zamířil k&nbsp;lůžku, natáhl se a&nbsp;zavřel oči.</p>

      <p class="T2">Kláře, která u&nbsp;něj sedávala a&nbsp;potlačovala rozmrzelost, řekl jediná dvě slova:</p>

      <p class="T2">„Chci umřít.“</p>

      <p class="T1">Trvalo to celý měsíc. Za tu dobu mu Klára odvyprávěla všechny pohádky, na které si vzpomněla.</p>

      <p class="T2">Vyprávěla mu o&nbsp;žabím králi a&nbsp;o&nbsp;železném Janovi, o&nbsp;vlku a&nbsp;neposlušných kůzlátkách, o&nbsp;Jednoočce, Dvojočce a&nbsp;Tříočce. O&nbsp;červených střevíčcích a&nbsp;o&nbsp;husopasce („Tu znám,“ ušklíbl se Fuchs a&nbsp;dal tak najevo, že poslouchá). S&nbsp;úsilím, o&nbsp;kterém netušila, že ho bude schopna, vydolovala z&nbsp;paměti Hauffovy pohádky o&nbsp;hospodě ve Špesartu. Vyprávěla o&nbsp;statečném cínovém vojáčkovi, o&nbsp;princezně na hrášku a&nbsp;o&nbsp;Všudybylovi, v&nbsp;bajce o&nbsp;lišce a&nbsp;sýru promlouvala hlasem vrány a&nbsp;při vyprávění o&nbsp;kočce, myši a&nbsp;slonu mňoukala jako kočka.</p>

      <p class="T1">Nakonec, když jí došly síly, a&nbsp;poté, co odvyprávěla všechna Enšpíglova dobrodružství, se pustila do vyprávění románů, které přečetla společně s&nbsp;Anneliese.</p>

      <p class="T1">O&nbsp;krásné Olivii a&nbsp;o&nbsp;strašidle z&nbsp;Bílé věže.</p>

      <p class="T2">O&nbsp;zachráněné ctnosti.</p>

      <p class="T2">O&nbsp;věrné lásce.</p>

      <p class="T1">V&nbsp;proudu slov, který jí vycházel z&nbsp;úst, začal Fuchs pomalu ožívat. Klára si všimla, že jí čím dál častěji visí očima na rtech. Povzbudilo ji to a&nbsp;další příběhy vyprávěla s&nbsp;větší chutí.</p>

      <p class="T1">O&nbsp;tajemném hradě a&nbsp;o&nbsp;černém kavalírovi.</p>

      <p class="T2">O&nbsp;náměsíčné panně.</p>

      <p class="T2">O&nbsp;strašlivé sudbě a&nbsp;o&nbsp;přátelství, které všechno překonává.</p>
    </div>
  </div>
</body>
</html>
