<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-33.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-33.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-32">Krevety a&nbsp;vypůjčený smoking</p>

      <p class="T1">Pozvánku na Kolmannův silvestrovský večírek dostal o&nbsp;týden později.</p>

      <p class="T2">Napadlo ho, zda v&nbsp;tom má prsty Klára, která se mu chce odvděčit, a&nbsp;pak začal shánět vhodný oděv. V&nbsp;půjčovně nakonec našel všechno, co potřeboval, včetně stříbrných hodinek a&nbsp;čerstvé květiny, která byla zasunuta v&nbsp;malém pouzdérku naplněném vodou, jež mu prodavačka upevnila do klopy.</p>

      <p class="T1">Karl Kolmann a&nbsp;jeho manželka&nbsp;— Ursula? Gertrude?&nbsp;— byl tak nervózní, že si nemohl vybavit její jméno&nbsp;— v&nbsp;hale vítali příchozí. Horst podal Kolmannově ženě kytici, z&nbsp;níž na zahradě strhal hedvábný papír, a&nbsp;od číšníka v&nbsp;bílém fraku si vzal sklenici šampaňského. Teprve potom si uvědomil, že se mu podařilo vynechat šatnu; stál v&nbsp;rozlehlém salónu a&nbsp;na sobě měl vlněný kabát, šálu a&nbsp;cylindr. Zaťal zuby, obrátil do sebe šampaňské, a&nbsp;když ho bublinky zašimraly v&nbsp;nose, zatajil dech (nesmí kýchnout!); nato se vydal hledat šatnu.</p>

      <p class="T2">Kolmannovu dceru zahlédl stát u&nbsp;dveří. Měla na sobě šaty pokryté něčím třpytivým, a&nbsp;jakmile si ho všimla, usmála se a&nbsp;zamířila k&nbsp;němu.</p>

      <p class="T2">„Není vám horko?“ zeptala se.</p>

      <p class="T2">Postupně mu odebrala svršky, nechala ho uprostřed místnosti s&nbsp;prázdnou skleničkou v&nbsp;ruce a&nbsp;zmizela. Když se za okamžik znovu objevila, nesla v&nbsp;rukou láhev se šampaňským.</p>

      <p class="T2">„Tak,“ řekla a&nbsp;naplnila mu sklenku.</p>

      <p class="T2">Připili si a&nbsp;ona vklouzla do davu lidí, takže opět osaměl. Brzy si všiml několika kolegů z&nbsp;kanceláře, krátce se s&nbsp;nimi pozdravil, ale protože se nedokázal soustředit na jejich hovor, odpojil se od nich a&nbsp;prohlížel si Kolmannovou knihovnu. Občas kradmo pohlédl na hodinky, a&nbsp;právě když uvažoval nad tím, jestli by bylo nezdvořilé, kdyby odešel před půlnocí, položil mu Karl Kolmann ruku na rameno a&nbsp;zeptal se ho, jak se baví. Neodvážil se přiznat, jak příšerně se nudí, sešklebil tedy ústa do přiměřeně nadšeného úsměvu.</p>

      <p class="T2">V&nbsp;půl dvanácté se dopustil fatální chyby: rozhodl se ochutnat krevety. Vcelku šikovně se mu podařilo dopravit na malý talířek čtyři růžové kousky, majonézu a&nbsp;kolečko citrónu. Při pohledu zblízka si všiml, že krevety mají korálkově černé oči a&nbsp;jemné vousky; přesto se jedné z&nbsp;nich zmocnil a&nbsp;vložil si ji do úst. Chutnala bezvýrazně. V&nbsp;rychlém sledu vyloupal a&nbsp;spolykal i&nbsp;ty zbývající, a&nbsp;vzápětí se ho zmocnil pocit, že mu některá z&nbsp;nich uvízla v&nbsp;krku. Nalil si sklenici vody a&nbsp;hltavě ji vypil. Většina lidí se mezitím stáhla doprostřed místnosti. Nepomohla ani druhá sklenice, a&nbsp;tak se ve chvíli, kdy orchestr zahrál tuš a&nbsp;ke stropu vylétly první barevné balónky, začal prodírat ke dveřím.</p>

      <p class="T2">Vyzvracel se mezi keři rododendronů.</p>

      <p class="T2">Deset minut po půlnoci, 1. ledna roku 1937, ho na zahradě našla Klára Kolmannová; ve vlasech měl zapletené konfety a&nbsp;rozpačitě si otíral potřísněný smoking.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Odvedla ho do svého pokoje, a&nbsp;zatímco si v&nbsp;koupelně čistil šaty, posadila se k&nbsp;oknu a&nbsp;zapálila si cigaretu. Když pak opustil koupelnu, zahlédla ve skle jeho odraz a&nbsp;vzpomněla si na Reinera Hahna, jehož obličej vídala v&nbsp;okně vlaku celých pět let.</p>

      <p class="T2">„Myslela jsem, že nikdy nepřestanete zvracet,“ zasmála se.</p>

      <p class="T2">Horst netušil, co může být na jeho zažívacích potížích tak zábavného, a&nbsp;když si všiml, že si špatně omyl klopy, rozhodl se posbírat zbytky své důstojnosti.</p>

      <p class="T2">„Asi bych měl jít,“ řekl a&nbsp;vzal za kliku.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Když Horst po Novém roce přišel do práce, uvědomil si, že v&nbsp;Kolmannově vile zapomněl cylindr.</p>

      <p class="T2">Naštěstí mu ho Karl Kolmann se shovívavým výrazem ve tváři přinesl.</p>

      <p class="T2">„Klára věděla, že patří vám.“</p>

      <p class="T2">Zbledl. Kolmann mu stiskl paži.</p>

      <p class="T2">„Nic si z&nbsp;toho nedělejte. Nejste jediný, kdo u&nbsp;nás něco nechal.“</p>

      <p class="T2">Jeho však trápilo především to, že na stuze všité do dna cylindru byla uvedena adresa půjčovny. Bylo to tedy mnohem horší, než se domníval&nbsp;— nejenže se mu udělalo nevolno a&nbsp;ona ho přistihla, teď dokonce věděla, že neměl ani svůj vlastní oblek. Jediné, co ho utěšovalo, byla skutečnost, že pouzdérko s&nbsp;květinou, které měl připevněné v&nbsp;náprsní kapse, navzdory jeho očekávání neprasklo.</p>

      <p class="T2">Přece jen se mohl na něco spolehnout.</p>
    </div>
  </div>
</body>
</html>
