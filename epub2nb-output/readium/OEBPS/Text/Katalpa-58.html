<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-58.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-58.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-57">Malke</p>

      <p class="T1">Když Klára v&nbsp;květnu odvážela Malkemu svůj pracovní výkaz, pozval ji na oběd.</p>

      <p class="T2">Po jídle se posadili do křesla, a&nbsp;poté co se Malke dovolil, si zapálil cigaretu. Podívala se na krabičku, kterou odložil na stůl, a&nbsp;inspektor ji s&nbsp;povytaženým obočím zvedl.</p>

      <p class="T2">„Promiňte,“ řekl a&nbsp;připálil jí. „Myslel jsem, že nekouříte.“</p>

      <p class="T2">Jasně si vybavovala, že minule společně s&nbsp;Malkem kouřila, a&nbsp;zamrzelo ji, že si to nezapamatoval. Kouřili tiše, a&nbsp;když Malke zamáčkl nedopalek, naklonil se k&nbsp;ní a&nbsp;řekl:</p>

      <p class="T2">„Něco bych od vás potřeboval.“</p>

      <p class="T2">Zavedl ji do kanceláře, chvíli se přehraboval v&nbsp;zásuvce psacího stolu, a&nbsp;nakonec vytáhl malý balíček.</p>

      <p class="T2">„Rozbalte to.“</p>

      <p class="T2">Poslechla. V&nbsp;hedvábném papíře byl stočený náramek z&nbsp;tenkých zlatých kroužků.</p>

      <p class="T2">„Líbí se vám?“ zeptal se a&nbsp;ona se vyděsila, že jí ho chce dát.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">„Co mám udělat,“ zeptal se kdysi Alois Malke svého nejlepšího přítele, „aby si mě všimla?“</p>

      <p class="T2">Mluvil o&nbsp;své písařce. Před několika lety se do Tichého Brodu vrátil ze studií, obtěžkán diplomem z&nbsp;mnichovské univerzity a&nbsp;kapavkou. Ještě na nádraží si vytyčil plán: zbavit se nemoci a&nbsp;pustit se do budování kariéry.</p>

      <p class="T2">Pracoval na obou bodech zároveň. Když v&nbsp;roce 1927 nastoupil na místo tajemníka u&nbsp;školního inspektora Dietze, už se dokázal vymočit bez bolesti a&nbsp;o&nbsp;tři roky později, po Dietzově smrti a&nbsp;jeho jmenování do úřadu školního inspektora, nebylo po kapavce ani památky.</p>

      <p class="T2">Helgu Herschenröderovou poznal roku 1932, při oslavě Nového roku. Již tehdy mu dělala písařku, společně s&nbsp;dalšími dvěma děvčaty. Žádné z&nbsp;nich nikdy nevěnoval pozornost, připadaly mu nudné, užvaněné a&nbsp;natolik srostlé se svými psacím stroji značky Adler, že je od sebe jen stěží dokázal rozeznat.</p>

      <p class="T2">Na silvestrovském večírku však postřehl, že se většina jeho kolegů soustředí kolem korpulentní ženy ve stříbrných šatech. Neodolal a&nbsp;šel si ji také prohlédnout. Brzy zjistil, že žena s&nbsp;mimořádně těžkým poprsím a&nbsp;příjemně zakulaceným bříškem hýří vtipem a&nbsp;dobrou náladou. Když zvedla paže, objevila se dvě propocená kola vpitá do bílého šifónu a&nbsp;vzduch se naplnil vůní fialek a&nbsp;pižma.</p>

      <p class="T2">Inspektor pocítil pnutí ve slabinách a&nbsp;musel se obrátit k&nbsp;oknu, aby zakryl vzrušení.</p>

      <p class="T2">Po půlnoci ji vyzval k&nbsp;tanci. Dech jí voněl vínem a&nbsp;čokoládou a&nbsp;vlasy vyčesané vzhůru držel silný lak. Těsně pod klíční kostí měla červené mateřské znaménko.</p>

      <p class="T2">Malke se pohyboval neobratně a&nbsp;v&nbsp;duchu z&nbsp;toho vinil ji, tiskla se k&nbsp;němu břichem a&nbsp;ňadry, takže se nedokázal soustředit.</p>

      <p class="T2">Zeptal se, kde pracuje.</p>

      <p class="T2">„Pro jednoho hlupáka,“ odpověděla se smíchem.</p>

      <p class="T2">Měla drobné bílé zuby a&nbsp;růžový jazyk. Polkl. Rád by se dozvěděl podrobnosti, ale jejich tanec byl u&nbsp;konce, musel ji odvést ke stolu, kde seděla s&nbsp;dalšími dívkami. Když na balkoně kouřil, obrátil se na jednoho ze svých spolupracovníků a&nbsp;ukázal mu ji.</p>

      <p class="T2">„To je vaše písařka,“ řekl muž a&nbsp;pohlédl na Malkeho v&nbsp;domnění, že přebral, když nepozná svou podřízenou.</p>

      <p class="T2">Malke zrudl. Neměl odvahu vrátit se zpět do sálu. Zahanbeně si v&nbsp;šatně vyzvedl kabát a&nbsp;zmizel do tmy.</p>

      <p class="T2">O&nbsp;několik dní později požádal o&nbsp;radu starého přítele.</p>

      <p class="T2">„Nemůže si tě nevšimnout,“ uklidňoval ho přítel. „Jsi její nadřízený.“</p>

      <p class="T2">Ale Malke měl se ženami mizivou zkušenost, a&nbsp;navíc si byl dobře vědomý všech svých nedostatků, včetně toho nejhoršího: počítal.</p>

      <p class="T2">Počítal knoflíkové dírky, spáry mezi dlažebními kostkami, samohlásky v&nbsp;názvech úředních dokumentů. Když mu dentista vytrhl zub, Malke si jazykem spočetl ty zbývající, a&nbsp;když mu vyšlo sudé číslo, pocítil úlevu. Sudé číslo znamenalo, že věci půjdou dobře, zatímco liché signalizovalo katastrofu.</p>

      <p class="T2">Nepočítal pokaždé, jen když o&nbsp;něco stál. Potíž ovšem spočívala v&nbsp;tom, že o&nbsp;něco stál téměř každý den.</p>

      <p class="T2">Když tehdy opouštěl silvestrovskou oslavu a&nbsp;sklesle se vlekl setmělou ulicí, počítal okna, v&nbsp;nichž se ještě svítilo. Chtěl vědět, jestli se mu podaří získat vlastní sekretářku.</p>

      <p class="T2">Vyšlo mu liché číslo.</p>

      <p class="T2">Zaklel.</p>

      <p class="T2">Pak se rozsvítilo světlo v&nbsp;lékárně, kterou míjel.</p>

      <p class="T2">Třicet čtyři.</p>

      <p class="T2">Tušil, že osud mu přece jen bude nakloněn.</p>

      <p class="T2">„Květiny, šperky, básničky, dobré jídlo a&nbsp;hudba,“ poradil mu přítel (když později padl u&nbsp;Stalingradu, zanechal po sobě kromě ženy se dvěma dětmi krabičku laciné bižuterie, sebrané Heineho dílo a&nbsp;několik gramofonových desek s&nbsp;Bachovými koncerty).</p>

      <p class="T2">Malke ho poslechl. Počkal, až se Helga Herschenröderová, jejíž životopis založený v&nbsp;deskách na osobním oddělení pečlivě prozkoumal, zvedne od psacího stolu a&nbsp;zamíří na toaletu. Když se pak vracela zpět do písárny, vynořil se z&nbsp;ohybu chodby a&nbsp;požádal ji o&nbsp;schůzku. Usmála se, vlhkou špičku jazyka položenou na spodním rtu, a&nbsp;přikývla.</p>

      <p class="T2">Aby se dozvěděl, má-li jejich vztah budoucnost, počítal před každou schůzkou. A&nbsp;vždy si úmyslně vybral takové předměty, jejichž počet dával sudé číslo.</p>

      <p class="T2">O&nbsp;svatební noci, která následovala půl roku po jejich první schůzce, spočetl oblečení, které musel z&nbsp;Helgy svléknout.</p>

      <p class="T2">Dvanáct kousků.</p>

      <p class="T2">Závoj byl třináctý.</p>

      <p class="T2">Zděšení!</p>

      <p class="T2">Pak ho napadlo, že by mohl podvazky počítat jako dva kusy. Pocítil ulehčení. Té noci se milovali celkem čtyřikrát.</p>

      <p class="T1">Toho, že Malke počítá, si Helga všimla několik měsíců po svatbě. Počítal sice potichu — ten den čekal nový platový výměr&nbsp;— ale pohyboval rty.</p>

      <p class="T2">„Co to děláš?“ zeptala se.</p>

      <p class="T2">„Nic.“</p>

      <p class="T2">O&nbsp;rok později si toho všimla znovu.</p>

      <p class="T2">„Co to děláš?“</p>

      <p class="T2">„Nic.“</p>

      <p class="T2">„Modlíš se?“</p>

      <p class="T2">Představu, že by ho považovala za pánbíčkáře, nesnesl. Svěřil se jí se svou posedlostí a&nbsp;ona se smála tak, že se musela posadit. Tou dobou čekala jejich první (a&nbsp;poslední, což nevěděli) dítě.</p>

      <p class="T2">„Prostě s&nbsp;tím přestaneš,“ řekla a&nbsp;políbila ho do koutku úst.</p>

      <p class="T2">Poslechl ji a&nbsp;potěšeně zjistil, že ve většině případů opravdu dokáže odolat. Někdy s&nbsp;počítáním začal, ale když byl v&nbsp;polovině, přiměl se zastavit (pět a&nbsp;půl ženy s&nbsp;černou taškou).</p>

      <p class="T2">Když však Helga rodila a&nbsp;on se zaťatými zuby čekal v&nbsp;chodbě, síla zvyku ho přemohla. Počítal tak dlouho, dokud z&nbsp;ložnice nevyšla ošetřovatelka.</p>

      <p class="T2">Osm set devadesát sedm.</p>

      <p class="T2">Dozvěděl se, že Helga porodila chlapce.</p>

      <p class="T2">K&nbsp;čertu s&nbsp;lichým počtem, pomyslel si.</p>

      <p class="T2">Pak si všiml ženiných ztuhlých úst.</p>

      <p class="T2">„Co se stalo?“</p>

      <p class="T2">Tiše mu sdělila, že dítě se narodilo mrtvé.</p>

      <p class="T1">Vrátil se ke svému zvyku a&nbsp;počítal.</p>

      <p class="T2">Počítal, počítal, počítal.</p>

      <p class="T2">Helga ho opustila po osmi letech.</p>

      <p class="T2">Za tu dobu jí nebyl ani jednou nevěrný, ona jemu třikrát. Pokaždé to mlčky přešel a&nbsp;čekal, až se k&nbsp;němu vrátí. S&nbsp;očima plnýma slz ho potom prosila za odpuštění a&nbsp;tulila se k&nbsp;němu v&nbsp;posteli.</p>

      <p class="T1">Věděl, že ho neopustila kvůli muži.</p>

      <p class="T2">„Prostě tě nesnesu,“ řekla, když ohromeně sledoval, jak si balí kufry.</p>

      <p class="T2">Měla rozcuchané vlasy a&nbsp;propadlou tvář. Vyčetla mu, že ji zanedbává. Dokonce vykřikla, že by si přála, aby jí byl alespoň jednou nevěrný. Nechápal proč.</p>

      <p class="T2">Začal počítat.</p>

      <p class="T2">Počítal věci, které Helga skládala do kufru.</p>

      <p class="T2">Všimla si toho.</p>

      <p class="T2">„Ach bože,“ řekla. „Jsi blázen.“</p>

      <p class="T2">Odešla a&nbsp;nechala ho stát u&nbsp;prázdných skříní a&nbsp;vypleněných zásuvek. Druhý den zjistil, že mu rozstříhala spodní prádlo a&nbsp;bílé podkolenky obarvila načerveno.</p>

      <p class="T2">Odjela k&nbsp;sestře do Mannheimu.</p>

      <p class="T2">Poslala mu dopis, tři slova na listu papíru: „Chci se rozvést.“</p>

      <p class="T2">To, že je u&nbsp;sestry, Malke odvodil z&nbsp;poštovního razítka.</p>

      <p class="T2">Jeden dopis.</p>

      <p class="T2">Liché číslo.</p>

      <p class="T1"></p>

      <p class="T1">Dál chodil do práce. Bydlel v&nbsp;budově školského úřadu a&nbsp;každý den sešel ze svého bytu do kanceláře, kde se posadil ke stolu, zvedal telefony a&nbsp;podepisoval oběžníky.</p>

      <p class="T2">Čas od času provinile masturboval s&nbsp;kalhotkami, které jeho žena zapomněla v&nbsp;koši se špinavým prádlem.</p>

      <p class="T1">Stále ji miloval.</p>

      <p class="T1">A&nbsp;o&nbsp;něco později si vzpomněl na svého přítele.</p>

      <p class="T2">Květiny, poezie, dobré jídlo a&nbsp;hudba.</p>

      <p class="T2">Šperky.</p>

      <p class="T2">Když byl na konferenci v&nbsp;Opavě, zašel do starožitnictví a&nbsp;koupil Helze náramek. Vybíral ho dlouho, a&nbsp;teprve ve vlaku do Tichého Brodu ho napadlo, že by se jí nemusel líbit. Vyňal ho z&nbsp;náprsní kapsy a&nbsp;prohlížel si ho; nejraději by se svých spolucestujících zeptal, co mu říkají. Ovládl se však, a&nbsp;když se u&nbsp;něj zastavila Klára, napadlo ho, že právě ona by mu mohla pomoci, rozbalil náramek, položil si ho do dlaně a&nbsp;zeptal se, jestli se jí líbí.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Klára váhala. Když řekne, že se jí šperk líbí, nevyloží si to Malke jako pobídku k&nbsp;tomu, aby jí ho věnoval?</p>

      <p class="T2">Odkašlala si. Stála u&nbsp;okna a&nbsp;prohlížela si náramek proti světlu; Malke na ní visel očima.</p>

      <p class="T2">„Co říkáte?“</p>

      <p class="T2">Jeho hlas zněl nedočkavě.</p>

      <p class="T2">„Je složený ze čtrnácti zlatých kroužků.“</p>

      <p class="T2">„Je opravdu hezký,“ řekla.</p>

      <p class="T2">„Chci ho dát ženě.“</p>

      <p class="T2">Ulevilo se jí.</p>

      <p class="T2">„Chtěl jsem se s&nbsp;vámi poradit,“ vysvětlil jí. „Já těmhle věcem nerozumím.“</p>

      <p class="T2">Položila náramek na stůl.</p>

      <p class="T2">„Myslíte, že se jí bude líbit?“</p>

      <p class="T2">„To nevím.“ Zavrtěla hlavou. „Vůbec vaši ženu neznám.“</p>

      <p class="T2">„To přece nevadí. Určitě dokážete odhadnout, jestli by se jí mohl líbit.“</p>

      <p class="T2">Posadil se na židli a&nbsp;Klára se znovu neochotně shýbla nad náramkem.</p>

      <p class="T2">„Ano,“ řekla pak. „Myslím, že se jí bude líbit.“</p>

      <p class="T2">„Jste si jistá?“</p>

      <p class="T2">„Ano.“</p>

      <p class="T2">Dokázala lhát bez uzardění. Zkusila si představit Malkeho ženu v&nbsp;elegantních šatech, s&nbsp;náramkem, který připomínal okovy.</p>

      <p class="T2">Školní inspektor se spokojeně usmál. Zabalil náramek do papíru a&nbsp;vsunul ho do kapsy.</p>

      <p class="T2">„Děkuju vám,“ řekl. „Moc mi na tom záleží.“</p>

      <p class="T2">Přikývla, s&nbsp;pocitem provinilosti.</p>

      <p class="T2">Ten den se od Malkeho vracela obtěžkána dvěma balíčky, v&nbsp;jednom byl špek, cibule a&nbsp;chléb, v&nbsp;druhém piškotová roláda a&nbsp;láhev koňaku.</p>

      <p class="T2">Měla pocit, že inspektor ji uplatil.</p>
    </div>
  </div>
</body>
</html>
