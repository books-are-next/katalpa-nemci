<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-64.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-64.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-63">Zámek</p>

      <p class="T1">Po smrti Davida Rosenmüllera přešel zámek ve Rzech do vlastnictví jeho syna Leopolda; ten v&nbsp;roce 1913 odkázal všechen majetek svému synovci Samuelovi.</p>

      <p class="T2">První válka připravila Samuela Rosenmüllera o&nbsp;levé oko, lihovar a&nbsp;vinohrady v&nbsp;Porýní. V&nbsp;roce 1940 přišel o&nbsp;zbytek svého jmění, a&nbsp;přestože se horlivě oháněl švýcarským pasem, byl společně se svou ženou, třemi dětmi a&nbsp;osmi vnuky převezen do koncentračního tábora. Ve chvíli, kdy se, z&nbsp;obou stran svírán dalšími těly, chystal vstoupit do plynové komory, uvolnila se na střeše jeho zámku taška, sklouzla do okapu a&nbsp;nakonec na zem, kde se roztříštila.</p>

      <p class="T1">Ještě ten večer začalo pršet.</p>

      <p class="T1">Tlusté provazce dubnového deště vnikaly otvorem po vypadlé tašce na půdu, nacházely si cestu mezi trámy a&nbsp;tři dny poté, co se Samuel Rosenmüller a&nbsp;zbytek jeho rodiny proměnili v&nbsp;popel a&nbsp;dým, začaly na podlahu zámecké knihovny dopadat první kapky.</p>

      <p class="T2">O&nbsp;rok později byla parketová podlaha v&nbsp;knihovně rozleptána, stěny pokrývala plíseň a&nbsp;knihy připomínaly kameny obrostlé zeleným mechem.</p>

      <p class="T1">Zámek, od roku 1938 ve vlastnictví Německé hospodářské správy, chátral. V&nbsp;roce 1939 jej navštívil tajemník okresní filiálky, který sepsal cenný mobiliář a&nbsp;svědomitě vyjmenoval všechny lovecké trofeje; obsah knihovny zahrnující mimo jiné sbírku starých map zmínil v&nbsp;jediné větě. Zanedlouho nato se objevili stěhováci a&nbsp;zámek vyklidili, knihovny se však ani nedotkli.</p>

      <p class="T1">V&nbsp;létě roku 1941 navštívil zámek Emil Weissmann. Měl svůj vlastní klíč, protože jeho žena tu kdysi uklízela. Weissmann vystoupal na půdu, kusem prkna ucpal otvor ve střeše a&nbsp;se spokojeným úsměvem popleskal komíny procházející krovy a&nbsp;směřující k&nbsp;obloze.</p>

      <p class="T2">V&nbsp;srpnu zkusil na půdě usušit první várku léčivých bylin. Rostliny, ze kterých připravoval nálevy a&nbsp;mazání, uschly mnohem rychleji, než když je věšel na svou vlastní půdu. Přinesl si tedy hmoždíř, láhev lihu a&nbsp;dvě lampy a&nbsp;začal sušené bylinky zpracovávat.</p>

      <p class="T2">Zámecká půda pro něj byla bezpečná až do roku 1943, kdy, po svátku Jana Křtitele, obdržel ředitel Hospodářské správy v&nbsp;Tichém Brodě dopis z&nbsp;Kartografického úřadu v&nbsp;Drážďanech. Když si ho přečetl, odložil ho vedle řady naostřených tužek a&nbsp;skleněného těžítka, zvedl telefon a&nbsp;nechal se spojit se školním inspektorem Malkem.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Hugo Melman přijel do Tichého Brodu se dvěma kufry z&nbsp;teletiny, novinami složenými pod paží a&nbsp;smotkem vaty napuštěným lihem a&nbsp;zasunutým v&nbsp;levém uchu. Kdosi mu prozradil, že výpary z&nbsp;lihu dokáží vyléčit hluchotu, a&nbsp;Melman byl na levé ucho hluchý už dva měsíce, od posledního bombardování Duisburgu.</p>

      <p class="T2">Hugo Melman pracoval na Kartografickém úřadě v&nbsp;Drážďanech a&nbsp;byl jedním ze zaměstnanců, kteří měli na starosti sbírku starých map. Do Rzů byl odeslán svým nadřízeným Rolfem Kampffmeyerem, který sice od samého začátku války věděl, že Davidu Rosenmüllerovi se na zámku podařilo nashromáždit slušnou sbírku map, ale dlouhou dobu nad tím zavíral oči. Když se pak zdráhavě rozhodl Rosenmüllerovu sbírku zkatalogizovat, bylo už pozdě, většina map zvlhla a&nbsp;zplesnivěla. To však Kampffmeyer netušil, a&nbsp;když přemýšlel, kdo by se nevděčného úkolu zhostil nejlépe, na mysli mu vytanul právě Melman, hubený, snaživý úředník, s&nbsp;věčně vyděšenou tváří a&nbsp;silnými brýlemi. Kampffmeyer se s&nbsp;ním setkával na každé stranické schůzi; Melman si na ně nosíval zápisník, do kterého si pozorně zaznamenával vše, o&nbsp;čem se mluvilo.</p>

      <p class="T2">Melman byl odborníkem na středověké mapy, dokonce o&nbsp;nich přednášel na univerzitě, a&nbsp;do Kartografického úřadu nastoupil na začátku války, poté, co odvodová komise usoudila, že bez brýlí je skutečně tak slepý, jak tvrdí. Kampffmeyer viděl Melmana bez brýlí jen jednou, v&nbsp;květnu dvaačtyřicátého roku, když německá armáda dobyla Charkov. Vyděsilo ho, jak opuchle a&nbsp;krátkozrace Melman vypadá, a&nbsp;když si všiml, že se mu z&nbsp;očí řinou slzy, položil mu ruku na rameno v&nbsp;domnění, že jeho podřízený je dojat německým vítězstvím. Melman mu neodporoval a&nbsp;Kampffmeyerovi až o&nbsp;několik dní později došlo, že vychrtlý úředník neplakal radostí, nýbrž zármutkem, protože společně s&nbsp;historickým středem města shořela také knihovna, kde byla uložena jedna z&nbsp;nejstarších středověkých map.</p>

      <p class="T2">Melman se každopádně jevil jako vhodný kandidát na cestu do Sudetské župy; byl pečlivý, oddaný, a&nbsp;především postradatelný. Na konci června ho Kampffmeyer seznámil s&nbsp;novým úkolem, napsal dopis řediteli Hospodářského úřadu v&nbsp;Tichém Brodě, potvrdil tiskopis opravňující Melmana k&nbsp;tomu, aby si ze skladu vzal věci potřebné k&nbsp;případnému restaurování Rosenmüllerových map, a&nbsp;patnáctého července, ve chvíli, kdy Melman nastupoval do vlaku, směřujícího z&nbsp;Drážďan do Prahy, spokojeně usedl k&nbsp;obědu.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Kartografův pobyt v&nbsp;Tichém Brodě dostal na starost inspektor Malke. Měl v&nbsp;úmyslu Melmana ubytovat v&nbsp;bytě, který měl školský úřad pro podobné případy k&nbsp;dispozici, ale Melman (poněkud neuváženě, napadlo Malkeho) prohlásil, že bude bydlet přímo na zámku. Byl proto Malkeho řidičem odvezen do Rzů, kde po krátkém zápase s&nbsp;klíčem a&nbsp;zrezivělou bránou vstoupil na nádvoří, z&nbsp;něhož vedla dvě arkádová schodiště do pravého a&nbsp;levého křídla. Melman, který nikdy na zámku nebydlel, svižně zdolal schody, a&nbsp;teprve když budovu prozkoumal a&nbsp;zjistil, že je špinavá, studená a&nbsp;podivně zavinutá do sebe, jeho nadšení ochablo.</p>

      <p class="T2">Prohlídku knihovny, zabírající dvě prostorné místnosti, si nechal na závěr. Jakmile tam vstoupil, ucítil nezaměnitelný pach tlení a&nbsp;plísně, vůni předznamenávající zkázu všeho, co bylo napsáno nebo vytištěno na papíře.</p>

      <p class="T2">Smrt knih.</p>

      <p class="T2">Parkety v&nbsp;obou místnostech byly zvlněné a&nbsp;krby zanesené ptačím a&nbsp;myším trusem; kromě dřevěných polic stoupajících od podlahy ke stropu a&nbsp;zaplněných knihami tu nebyl jediný kus nábytku. Se sevřeným žaludkem se Melman propracovával jednotlivými policemi a&nbsp;hledal Rosenmüllerovy mapy. Narazil na ně ve skříni ve druhé místnosti. Melman skříň opatrně otevřel a&nbsp;zalapal po dechu; skříň stála přímo pod místem, kudy do knihovny zatékalo, takže její ploché zásuvky byly plné vody a&nbsp;mapy prožrané plísní.</p>

      <p class="T2">Kartograf si unaveně sňal brýle, přistoupil k&nbsp;oknu a&nbsp;neochotně připustil, že v&nbsp;Rosenmüllerově zámku není žádná sbírka map, kterou by mohl restaurovat. Měl by se vrátit zpět do Drážďan, k&nbsp;životu, který byl jako černobílá mozaika složený ze samých úctyhodných zlomků, z&nbsp;večerní partičky biliáru, ze zaměstnání, kde poslední měsíce strávil v&nbsp;depozitáři podlepováním rozpadajících se mapových listů, z&nbsp;návštěv matky, podrážděné a&nbsp;mnohem živější, než byl kdy on sám.</p>

      <p class="T2">Civěl do opuštěné zahrady přiléhající k&nbsp;zámku a&nbsp;přál si umřít. Když mu nadřízený před dvěma týdny oznámil, že ho posílá do Sudet, aby prohlédl a&nbsp;katalogizoval sbírku muže, o&nbsp;kterém v&nbsp;životě neslyšel, pocítil ulehčení; byl rád, že může opustit Drážďany.</p>

      <p class="T2">Odejít z&nbsp;města si přál od chvíle, kdy během návštěvy své matky našel lidskou ruku. Karin Melmanová žila v&nbsp;Duisburgu, v&nbsp;jednom ze starých činžovních domů v&nbsp;centru, a&nbsp;když sirény ohlásily nálet, zavedla svého syna do sklepa. Sirény ani pobyt ve vydýchaném prostoru Melmana neděsily, oboje přijímal s&nbsp;tupou odevzdaností. Ale ruka oddělená v&nbsp;zápěstí a&nbsp;bíle zářící uprostřed Buchhügelallee, mnoho bloků od místa, kam den předtím dopadly bomby, ho zarazila. Váhavě k&nbsp;opuštěné končetině došel a&nbsp;zvedl ji. Zmateně pak držel ruku v&nbsp;ruce, odložit ji zpět na chodník mu připadalo nezdvořilé. Nakonec ji vsunul do kapsy — potěšilo ho, že je tak skladná — a&nbsp;začal roztržitě procházet ulicemi. Posléze došel k&nbsp;řece a&nbsp;ruku do ní hodil. Doufal, že se nad ní zavře voda, ruka se však vznášela na vlnách jako velká medúza a&nbsp;trvalo celých pět minut, než mu zmizela z&nbsp;dohledu. Od řeky odcházel s&nbsp;pocitem, že by mohl o&nbsp;problematice utržené končetiny napsat celou studii.</p>

      <p class="T2">Po návratu do Drážďan si uvědomil, že nedokáže přejít ulici, aniž by upřeně zíral na chodník před sebou. Sevřený úzkostí, že se opět setká se zbloudilým kusem lidské anatomie, strkal do kolemjdoucích, narážel do lamp a&nbsp;několikrát vběhl pod auto. Zatoužil po dovolené, to však nepřipadalo v&nbsp;úvahu. Služební cesta, na kterou ho poslal nadřízený, mu proto připadala jako zázrak seslaný na poslední chvíli.</p>

      <p class="T2">Teď, v&nbsp;místnosti páchnoucí hnilobou a&nbsp;rozkládajícím se papírem, pochopil, že byl poražen. Bude se muset vrátit domů, do míst, kde trvá celých tři sta vteřin, než se ruky oddělené od těla zmocní vlny a&nbsp;odnesou ji pryč.</p>

      <p class="T2">Se zarputilým výrazem hleděl ven, zahrada, kterou bez brýlí viděl rozmazaně, mu připomínala obrovskou přívětivou náruč. Měl chuť do ní vstoupit, nechat se obejmout a&nbsp;ukonejšit.</p>

      <p class="T2">Druhý den, když objevil vlakové spojení s&nbsp;Tichým Brodem, odjel na poštu, zatelefonoval na Kartografický úřad v&nbsp;Drážďanech a&nbsp;oznámil Kampffmeyerovi, že Rosenmüllerova sbírka obsahuje několik pozoruhodných kousků, které si vyžádají jeho zásah.</p>

      <p class="T2">Sluchátko odkládal s&nbsp;tváří zalitou potem, nebyl zvyklý lhát a&nbsp;obával se, že dřív či později jeho nadřízený zjistí pravdu — z&nbsp;map, které zůstaly v&nbsp;knihovně, zbyla jen hrstka provlhlého papíru, a&nbsp;ani ten nejzdatnější restaurátor by je nedokázal zbavit plísně roztahující se tam, kde kdysi byly vyznačeny oceány, pouště a&nbsp;velehory.</p>
    </div>
  </div>
</body>
</html>
