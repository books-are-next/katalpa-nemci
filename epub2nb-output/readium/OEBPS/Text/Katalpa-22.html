<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-22.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-22.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-21">Nesmělost</p>

      <p class="T1">Cestami do Rodenheimu strávila pět let.</p>

      <p class="T2">Přibližně tisíc tři sta dvacetkrát seděla ve vydýchaném kupé a&nbsp;pozorovala v&nbsp;okně odraz mužské tváře. Brzy od sebe rozeznávala mužovy obleky (měl tři), převlečníky, střevíce (ty měl celkem čtvery), kapesníky (v&nbsp;jednom vzácném okamžiku si povšimla iniciál R. H.) a&nbsp;klobouky (vlastnil dva).</p>

      <p class="T2">Věděla, co snídá (v&nbsp;pondělí chléb s&nbsp;masem od nedělního oběda, v&nbsp;úterý a&nbsp;ve středu žemli s&nbsp;máslem a&nbsp;kouskem sýra, ve čtvrtek chléb se salámem a&nbsp;v&nbsp;pátek koláč), a&nbsp;zajímalo ji, jestli muž jezdí vlakem i&nbsp;v&nbsp;neděli, ale protože ten den neměla přednášky, nepodařilo se jí to zjistit.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Vozy druhé třídy byly čtyři a&nbsp;jezdily poloprázdné, naplnily se teprve v&nbsp;Göttingenu, odkud vlak pokračoval do Erfurtu. Kupé ve druhé třídě měla sedadla potažená zeleným plyšem, dečky na opěradlech byly bílé a&nbsp;síťky určené k&nbsp;odkládání zavazadel pečlivě vypnuté a&nbsp;čisté. Na stěnách visely fotografie rakouských Alp a&nbsp;Klára zpočátku znala jen obrázek, který byl přímo naproti ní.</p>

      <p class="T2">Zell am See.</p>

      <p class="T2">Teprve po několika dnech usoudila, že je třeba rozšířit si obzor, a&nbsp;přečetla si také nápis na fotografii, kterou měla nad hlavou.</p>

      <p class="T2">Klosterwappen.</p>

      <p class="T1">Zatímco Klára sedávala pod obrázkem vysoké hory, muž naproti ní měl nad hlavou ledovcové jezero.</p>

      <p class="T2">Nikdy si nevyměnili místa.</p>

      <p class="T2">Klára hora, on jezero.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Vlak si udržoval konstantní rychlost sedmdesát kilometrů za hodinu. Cesta z&nbsp;Hinterbergenu do Rodenheimu trvala čtyřicet dva minut; za tu dobu Klářino srdce odbilo třemi tisíci dvaceti čtyřmi údery (srdce muže naproti ní dvěma tisíci devíti sty čtyřiceti údery) a&nbsp;přečerpalo kolem tří stovek litrů krve.</p>

      <p class="T1">Po celých pět let čekala Klára na to, až ji neznámý muž (tři obleky, dva klobouky, iniciály R.&nbsp;H.) osloví.</p>
    </div>
  </div>
</body>
</html>
