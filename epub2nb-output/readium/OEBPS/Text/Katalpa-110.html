<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-110.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-110.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-109">Odpor</p>

      <p class="T1">Obraz, který Kláře vytanul na mysli, když ve výměnku otevřela okno a&nbsp;nadechla se nočního vzduchu, byl ostrý a&nbsp;intenzivní; viděla před sebou Annu-Marii v&nbsp;černých šatech a&nbsp;s&nbsp;očima malinko vypoulenýma kvůli těsnému sevření korzetu.</p>

      <p class="T2">Babiččiny šaty měly řadu spodniček a&nbsp;lemovala je krajka. Když byla Klára malá, občas pod ně zalézala a&nbsp;hřála se v&nbsp;pronikavě vonícím přítmí tuhé látky. Pokaždé měla pocit, že se ocitla v&nbsp;měkce polstrovaném tunelu, a&nbsp;dlaněmi rozhrnovala příboj spodniček, dokud nenarazila na babiččiny nohy vězící v&nbsp;dlouhém spodním prádle. V&nbsp;té chvíli ji babička obvykle vytáhla ven a&nbsp;vyplísnila ji, s&nbsp;úsměvem a&nbsp;naoko, a&nbsp;Klára uchváceně pozorovala, jak si zkušeně rovná sukni, a&nbsp;téměř nepostřehnutelným pohybem kontroluje živůtek.</p>

      <p class="T2">Anna-Marie byla odhodlaná a&nbsp;nepoddajná, rozhodnutá vychutnat si život do posledního okamžiku, a&nbsp;Klára, kterou vůně jablek dozrávajících ve Fuchsově sadu přenesla zpět na bezpečné místo u&nbsp;jejích nohou, si přála, aby tkanina babiččiných šatů prostoupila jejími vlastními kostmi, aby se síla staré ženy spustila po jednotlivých nitích a&nbsp;vsákla do krve vnučky.</p>

      <p class="T1">Během Klářina vyprávění se Barbora usmívala; žena řídící továrnu jí připadala neskutečná. Ona sama vždy následovala svého muže a&nbsp;jejím bitevním polem byla kuchyně; to, že bude podřízena, jí bylo jasné od okamžiku, kdy začala poprvé krvácet. Občas sice slýchala o&nbsp;ženách podobných Anně-Marii, ale byla přesvědčená o&nbsp;tom, že v&nbsp;jejich životě něco chybí.</p>

      <p class="T2">Nechápala, kde se v&nbsp;Kláře bere takové zanícení pro ženu, která byla tvrdá a&nbsp;zcela určitě nesnesitelná, vždyť sama Klára v&nbsp;sobě teď odrážela podstatu ženství, bezbrannost a&nbsp;vydanost.</p>

      <p class="T2">Zamyšleně přítelkyni osušila, pomohla jí obléknout noční košili a&nbsp;uložila ji do postele.</p>

      <p class="T2">„Je ti dobře?“ zeptala se.</p>

      <p class="T2">Klára si položila její ruku na břicho. Barbora ucítila, že dítě se lehce vrtí.</p>

      <p class="T2">Usmála se.</p>

      <p class="T2">„Spi,“ řekla a&nbsp;políbila Kláru nad kořen nosu, na čelo.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Po jejím odchodu Klára vstala. S&nbsp;cigaretami, které od Barbory dostala, se posadila k&nbsp;oknu.</p>

      <p class="T2">Před chvílí, při vzpomínce na babičku, si poprvé uvědomila, že situace, ve které se ocitla, není tak bezvýchodná, stále ještě mohla něco změnit.</p>

      <p class="T2">Když byla malá, Anna-Marie ji často vodila k&nbsp;branám továrny, která už jí nepatřila. Stávaly před budovou s&nbsp;cihlovým komínem a&nbsp;dívaly se na dělníky trousící se ven. Babička stála hrdě a&nbsp;vzpřímeně, jediná žena, která tu s&nbsp;obědem v&nbsp;hliníkové krabici nečekala na svého muže.</p>

      <p class="T2">Bylo tedy možné zůstat stát i&nbsp;uprostřed dravého proudu.</p>

      <p class="T2">Klára zatoužila, aby její dítě bylo stejně nedotčené jako ona, když spočívala v&nbsp;teple pod babiččinými šaty nebo když stála ve stínu jejího slunečníku a&nbsp;pozorovala dělníky opouštějící továrnu.</p>

      <p class="T2">Nadechla se a&nbsp;s&nbsp;rukou přimáčknutou k&nbsp;hrudi se vyklonila do tmy. S&nbsp;postupující nocí si čím dál jasněji uvědomovala, že nechce své dítě přivést na svět ve zbytcích Tisícileté říše, mezi odpadky, které zbyly po násilně přerušeném snu.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Vykouřila několik cigaret. Lehla si za svítání a&nbsp;spala, dokud ji neprobudila bolest v&nbsp;podbřišku. Vyběhla na záchod a&nbsp;vyprázdnila se; v&nbsp;kalném světle rozbřesku s&nbsp;úlekem zjistila, že močí krev.</p>
    </div>
  </div>
</body>
</html>
