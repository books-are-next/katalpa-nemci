<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-84.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-84.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-83">Rozhodnutí</p>

      <p class="T1">Na začátku prosince Kláře zatelefonoval otec a&nbsp;narážky, které trousil v&nbsp;předcházejících týdnech a&nbsp;které dodávaly jeho dopisům zlověstný podtón, konečně dostaly pevný tvar.</p>

      <p class="T2">„Přijeď,“ řekl. „V&nbsp;Sudetech není bezpečno.“</p>

      <p class="T2">„Jsem ve válce,“ odpověděla se smíchem. „O&nbsp;tom, jestli odjedu, rozhodují moji nadřízení.“</p>

      <p class="T2">Karl Kolmann mlčel.</p>

      <p class="T2">„Nevíš, co se děje?“ řekl pak.</p>

      <p class="T2">Pečlivě vážil slova, ze strachu, že by někdo mohl jejich rozhovor zaslechnout. Klára stála v&nbsp;telefonní kabině na poště a&nbsp;roztržitě škrábala do dřevěného obložení nehtem.</p>

      <p class="T2">„Slib mi, že přijedeš,“ naléhal. „Řekni třeba, že jsi nemocná.“</p>

      <p class="T2">„Zkusím to.“</p>

      <p class="T2">Zaslechla matčin hlas a&nbsp;představila si, jak rodiče stojí vedle sebe a&nbsp;dělí se o&nbsp;sluchátko.</p>

      <p class="T2">„Ještě se ozvu,“ řekla.</p>

      <p class="T2">„Určitě?“</p>

      <p class="T2">„Ano.“</p>

      <p class="T2">„Dobře. Abych byl upřímný, sám už jsem v&nbsp;té věci něco podnikl.“</p>

      <p class="T2">Zalapala po dechu.</p>

      <p class="T2">„Cože?“</p>

      <p class="T2">„Volal jsem do Berlína, na ministerstvo. Chtěl jsem vědět, jestli by tě mohli přeložit zpátky do Hinterbergenu.“</p>

      <p class="T2">Pevně sevřela sluchátko.</p>

      <p class="T2">„Řekli mi, že si žádost musíš podat sama.“</p>

      <p class="T2">Přivřela oči.</p>

      <p class="T2">„Jsi tam?“</p>

      <p class="T2">„Ano,“ odpověděla. „Zavolám ti.“</p>

      <p class="T2">Zavěsila a&nbsp;zůstala stát v&nbsp;kabině. Sáhla do kapsy, chtěla si zapálit, ale všimla si cedule se zákazem. Usmála se na ženu sedící za přepážkou a&nbsp;vyšla ven.</p>

      <p class="T2">Na oprýskané lavičce v&nbsp;parku strávila dvě hodiny úvahami nad tím, co jí říkal otec. Vykouřila osm cigaret, silných a&nbsp;páchnoucích, z&nbsp;tabáku, který jí dal Weissmann, a&nbsp;nakonec vstala a&nbsp;vrátila se na poštu, právě když úřednice zamykala hlavní vchod. Vymyslela si báchorku o&nbsp;nemocné sestře a&nbsp;žena ji pustila dovnitř.</p>

      <p class="T2">„Pět minut,“ řekla s&nbsp;pohledem upřeným na hodinky. „Už jsem měla mít zavřeno.“</p>

      <p class="T2">Klára nadiktovala spojovatelce číslo a&nbsp;po několika zazvoněních uslyšela otcův hlas.</p>

      <p class="T2">„Nepřijedu,“ oznámila.</p>

      <p class="T2">Otec se prudce nadechl.</p>

      <p class="T2">„Nedovolili ti to?“</p>

      <p class="T2">„Tak nějak.“</p>

      <p class="T2">„Mluvila jsi s&nbsp;těmi správnými lidmi? Řekla jsi, že&nbsp;—“</p>

      <p class="T2">Přerušila ho.</p>

      <p class="T2">„Vlastně jsem nikam nevolala.“</p>

      <p class="T2">Otec ještě chvíli mluvil, než si uvědomil obsah jejích slov. Pak se zarazil uprostřed věty.</p>

      <p class="T2">„Všechno už jsem zařídil,“ hlesl. „Jízdenky do Švýcarska.“</p>

      <p class="T2">„Mrzí mě to.“</p>

      <p class="T2">„Netvrdím, že by to bylo natrvalo. Jen taková menší dovolená. Než se to přežene.“</p>

      <p class="T2">„Tati,“ řekla tiše. „Já nechci odjet.“</p>

      <p class="T2">„Ale proč — jak —“</p>

      <p class="T2">Uslyšela zapraskání křesla a&nbsp;vybavila si jeho pracovnu, okna zatažená závěsy a&nbsp;kulaté těžítko na desce psacího stolu.</p>

      <p class="T2">„Chci tady zůstat.“</p>

      <p class="T2">Odkašlal si.</p>

      <p class="T2">„Vím, že je to pro tebe těžké,“ řekl. „Ale není rozumné tam zůstávat, teď když —“</p>

      <p class="T2">Nevyslovil to. Prohru si však připustil již dávno před tím, než pro svou rodinu zajistil únikovou cestu do Curychu, kde před lety studoval.</p>

      <p class="T2">„Nejde to,“ zopakovala.</p>

      <p class="T2">„Kláro.“</p>

      <p class="T2">Připravila se na další boj.</p>

      <p class="T2">„Přečti si noviny,“ řekl otec.</p>

      <p class="T2">„Dobře,“ odpověděla překvapeně.</p>

      <p class="T2">„Ale ne naše. Nějaké zahraniční.“</p>

      <p class="T2">Neměla tušení, jak by se mohla dostat k&nbsp;zahraničním novinám.</p>

      <p class="T2">„Možná pak změníš názor.“</p>

      <p class="T2">Nepřestával doufat.</p>

      <p class="T2">„Musím končit,“ řekla.</p>

      <p class="T2">„Kláro&nbsp;—“</p>

      <p class="T2">Obrnila se trpělivostí.</p>

      <p class="T2">„Ano?“</p>

      <p class="T2">„Nic.“</p>

      <p class="T2">Na krátký okamžik si představila, že své rozhodnutí změní, sbalí si kufry a&nbsp;odjede. Než stihla otevřít ústa, spojovatelka je upozornila, že do konce hovoru zbývá poslední půlminuta. Vyplnili ji rozpačitým mlčením.</p>

      <p class="T2">„Tak co sestra?“ zajímalo úřednici, když za Klárou zamykala dveře pošty.</p>

      <p class="T2">„Už je na tom mnohem líp,“ řekla Klára.</p>

      <p class="T2">Žena vsunula klíče do kabelky.</p>

      <p class="T2">„A&nbsp;co jí je?“</p>

      <p class="T2">Klára pokrčila rameny.</p>

      <p class="T2">„To nikdo neví.“</p>

      <p class="T2">Úřednice na ni udiveně pohlédla.</p>

      <p class="T2">„Vymyslela jste si to, viďte,“ řekla.</p>

      <p class="T2">„To bych nikdy neudělala,“ ohradila se Klára.</p>

      <p class="T2">Došly na konec ulice. Žena se od ní s&nbsp;uraženým výrazem odpojila a&nbsp;Klára zamířila k&nbsp;nádraží.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Neměla větší strach než všichni ostatní. Bylo to přirozené, protože každý den s&nbsp;sebou nesl nějakou změnu, mapy se přepisovaly stále dokola, Německo se smršťovalo. Zároveň však cítila určitou jistotu; třebaže ji vesničané nepustili mezi sebe, patřila k&nbsp;nim, vedrala se do jejich světa skulinou, kterou přehlédli. Mluvila k&nbsp;srdcím jejich dětí, pila vodu chutnající železem, a&nbsp;dokonce začínala rozumět místnímu nářečí.</p>

      <p class="T2">Trápila se zprávami, které dostávala z&nbsp;domova, ale její prvotní reakcí nebyla touha po návratu, naopak, ještě silněji se přimkla k&nbsp;tomu, co měla, ke své práci a&nbsp;k&nbsp;žákům, k&nbsp;Weissmannovi a&nbsp;k&nbsp;Fuchsovi.</p>

      <p class="T2">K&nbsp;sobě samé.</p>
    </div>
  </div>
</body>
</html>
