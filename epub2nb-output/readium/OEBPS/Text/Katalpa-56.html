<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-56.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-56.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-55">Divadlo</p>

      <p class="T1">V&nbsp;roce 1888 se ve Rzech rozhořel spor mezi řídícím Janem Eichlerem a&nbsp;děkanem Josefem Gotthardem, který každý čtvrtek vyučoval ve škole náboženství.</p>

      <p class="T2">Spor se týkal divadelního představení; protože se blížila návštěva školního inspektora, řídící se rozhodl, že se svými žáky nacvičí a&nbsp;zahraje loutkové divadlo.</p>

      <p class="T2">„A&nbsp;co budete hrát?“ zeptal se s&nbsp;neurčitým podezřením děkan, který si pravidelně u&nbsp;řídícího dával skleničku třešňovice.</p>

      <p class="T2">„To se vám nebude líbit,“ řekl řídící a&nbsp;naklonil lahev s&nbsp;kořalkou, jako by věděl, že duchovní bude potřebovat znovu dolít.</p>

      <p class="T2">„Co?“</p>

      <p class="T2">„Čerta a&nbsp;Káču.“</p>

      <p class="T2">Řídící se pokusil potlačit vítězný úsměv.</p>

      <p class="T2">„Budeme hrát Čerta a&nbsp;Káču.“</p>

      <p class="T2">Děkan zamyšleně kroužil sklenicí se zbytkem třešňovice.</p>

      <p class="T2">„Hm,“ řekl pak. „To se mi nezdá. Připadá mi to jako zesměšňování teologické entity. Tedy, dá-li se čert označit za teologickou entitu.“</p>

      <p class="T2">Podal řídícímu prázdnou skleničku.</p>

      <p class="T2">„A&nbsp;kde se zesměšňuje teologie, tam se zesměšňuje církev,“ dodal ponuře.</p>

      <p class="T2">„Jakápak teologická entita!“</p>

      <p class="T2">Řídící mávl rukou.</p>

      <p class="T2">„Je to obyčejná pohádka. Ještě dnes rozepíšu party jednotlivých postav.“</p>

      <p class="T2">Děkan ho pozoroval přimhouřenýma očima. Už delší dobu měl podezření, že řídící je skrytý darwinista. Sice se před začátkem vyučování s&nbsp;dětmi modlil otčenáš — děkan měl ve třídě své špehy —, ale před rokem se na děkanově stole objevil anonymní dopis nadepsaný Proč je třeba věnovat pozornost Darwinově spisu O&nbsp;původu druhů. Po pečlivém zkoumání&nbsp;— a&nbsp;těsně předtím, než ho spálil — děkan usoudil, že písmo nese neklamné známky Eichlerova rukopisu.</p>

      <p class="T2">„A&nbsp;na kdy to chystáte?“ otázal se naoko lhostejně.</p>

      <p class="T2">„Na polovinu dubna.“</p>

      <p class="T2">Řídícímu neušla jiskra, náhle vzplanuvší v&nbsp;děkanově oku. Zasadil mu poslední ránu.</p>

      <p class="T2">„Na návštěvu inspektora Haselbauera,“ vysvětlil.</p>

      <p class="T2">„Chápu.“</p>

      <p class="T2">Děkan neztrácel hlavu.</p>

      <p class="T2">„A&nbsp;loutky máte?“</p>

      <p class="T2">„Vyřežu je,“ řekl řídící. „Otec byl truhlář a&nbsp;já jsem leccos pochytil.“</p>

      <p class="T2">Zvedl láhev s&nbsp;třešňovicí.</p>

      <p class="T2">„Ještě kapku?“</p>

      <p class="T2">Děkanovi zacukal koutek.</p>

      <p class="T2">„Už ne, díky.“</p>

      <p class="T2">Ztěžka se zvedl.</p>

      <p class="T2">„Takže Čerta a&nbsp;Káču.“</p>

      <p class="T2">Řídící se zapýřil.</p>

      <p class="T2">„Ano.“</p>

      <p class="T2">„Nu, ještě uvidíme,“ zlověstně pronesl děkan a&nbsp;vyšel před školu, kde na něj čekal kočár.</p>

      <p class="T2">O&nbsp;týden později sevřel hrany katedry tak pevně, že mu zbělely klouby.</p>

      <p class="T2">„Budeme hrát divadlo,“ oznámil zmateným dětem. „Ať se přihlásí ten, kdo nehraje v&nbsp;divadle pana řídícího.“</p>

      <p class="T2">Přihlásily se dva tucty nešťastných duší.</p>

      <p class="T2">„Dobře,“ zahřímal děkan zapomínaje, že není na kazatelně.</p>

      <p class="T2">Děti se přikrčily.</p>

      <p class="T2">„Připravíme si takové divadlo, že nám ho budou všichni ostatní závidět.“</p>

      <p class="T2">Drobná dívenka s&nbsp;vlásky spletenými do copů se odvážila zeptat, co budou hrát. Děkan přelétl děti vítězoslavným pohledem.</p>

      <p class="T2">„Stvoření světa,“ řekl slavnostním hlasem.</p>

      <p class="T2">Potom na krátký okamžik znejistěl. Uvědomil si, že dětí je mnoho a&nbsp;rolí málo.</p>

      <p class="T2">„A&nbsp;také o&nbsp;velké potopě a&nbsp;arše Noemově,“ dodal o&nbsp;něco tišeji a&nbsp;užasl nad vlastní odvahou.</p>

      <p class="T2">Děti zajásaly a&nbsp;jemu se vrátil bojový duch.</p>

      <p class="T2">Řídící záhy zjistil, že v&nbsp;počtu loutek nemůže s&nbsp;děkanem, který prací na loutkách zaměstnal svého kostelníka, soupeřit, a&nbsp;začal se proto soustředit na kvalitu — Káča se pyšnila pravými vlasy a&nbsp;nástroje loutkových muzikantů skutečně hrály, alespoň do doby, než řídící ucpal malou trumpetku z&nbsp;ohnutého plechu příliš hustou slinou, kterou se pak snažil vyšťourat klacíkem.</p>

      <p class="T2">Zkoušky probíhaly několik měsíců a&nbsp;premiéra obou her byla stanovena na velikonoční oktáv, na který také připadla inspektorova návštěva. Děkan se pokoušel řídícímu zabránit v&nbsp;uvedení tak bezbožné hry v&nbsp;době těsně po Vzkříšení, ale biskup, na kterého se obrátil se svou stížností, neměl pro takové bezvýznamné půtky pochopení.</p>

      <p class="T2">Hry, uvedené krátce za sebou, byly úspěšné a&nbsp;předváděly se tak dlouho, dokud byli ochotni je navštěvovat žáci z&nbsp;přilehlých vsí a&nbsp;městeček. Teprve s&nbsp;příchodem prvních mrazů uložil řídící své i&nbsp;děkanovy loutky do krabic, obložil je dřevěnými hoblinami a&nbsp;zamkl do skříně ve svém kabinetu. Kulisy vyřezané z&nbsp;tvrdého kartonu odnesl s&nbsp;děkanovou pomocí na půdu. Děkan, jehož prudké schody strmě stoupající pod střechu zmohly, se chytil za srdce a&nbsp;zhluboka nadechl.</p>

      <p class="T2">„Tak je to za námi,“ řekl a&nbsp;řídící Eichler by přísahal, že v&nbsp;jeho hlase cítí lítost.</p>

      <p class="T2">„Ano,“ odpověděl. „A&nbsp;vaše hra měla úspěch. Blahopřeji.“</p>

      <p class="T2">Děkan zasmušile pozoroval pavučinu vinoucí se mezi trámovím.</p>

      <p class="T2">„Řekněte,“ obrátil se na řídícího, když opatrně sestoupili dolů a&nbsp;řídící otvíral zásuvku a&nbsp;pátral po třešňovém likéru. „Ten dopis jste poslal vy?“</p>

      <p class="T2">„Jaký dopis? Ten o&nbsp;Darwinově knize?“</p>

      <p class="T2">Řídící čistým kapesníkem vytíral dvě skleničky se silným dnem.</p>

      <p class="T2">„Ten,“ přitakal děkan a&nbsp;uvědomil si, že se o&nbsp;dopise před řídícím nikdy předtím nezmínil.</p>

      <p class="T2">„Tak ten jsem nepsal,“ řekl řídící a&nbsp;děkan v&nbsp;jeho očích zahlédl úsměv.</p>

      <p class="T1">Když v&nbsp;roce 1914 Jan Eichler zemřel, děkan nad jeho hrobem pronesl smuteční řeč. Mezi slova žalmů a&nbsp;projevy soustrasti se mu neustále pletl název pohádky.</p>

      <p class="T2">Čert a&nbsp;Káča.</p>

      <p class="T2">Jednou to málem vyslovil nahlas; naštěstí pouze první část, což se dalo, vzhledem k&nbsp;tomu, že čert je teologická entita, vhodně zakomponovat do smuteční promluvy. V&nbsp;následujících letech si občas vzpomněl na loutky uvězněné ve velkých krabicích a&nbsp;zavřené ve skříni. Měl chuť si znovu prohlédnout zvířata, která kostelník vyřezal z&nbsp;měkkého lipového dřeva, a&nbsp;když se dozvěděl, že nový řídící nechal nábytek svého předchůdce vystěhovat na půdu, posmutněl. A&nbsp;mezi množstvím mší, které sloužil za oběti války, se někdy myšlenkami zatoulal k&nbsp;velbloudům zavěšeným na dlouhých tenkých šňůrkách a&nbsp;k&nbsp;Noemu, jehož břicho připomínalo jeho vlastní.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Klára našla loutky po Velikonocích, když jednou večer prozkoumávala školu. Opatrně je snesla z&nbsp;půdy a&nbsp;ve svém pokoji vyskládala na stůl. Dřevěné figurky byly cítit zatuchlinou a&nbsp;včelím voskem. Milovala ten pach, připomínal jí vůni starých obrazů. Zapálila si cigaretu a&nbsp;zvědavě si loutky prohlížela, brala do ruky jednu po druhé, Adama s&nbsp;ohanbím zakrytým tenkým plátkem dřeva, čerta vyplazujícího jazyk, Káču s&nbsp;roztaženýma rukama a&nbsp;velbloudy, jejichž hrby prožral červotoč.</p>

      <p class="T1">Klářin nápad, že si s&nbsp;dětmi zahrají loutkové divadlo, Fuchse nenadchl, víc ho zaujala skutečnost, že bez jeho vědomí prozkoumávala školu. Opíral se o&nbsp;žebřík vedoucí na půdu a&nbsp;zamračeně si prohlížel petlici, kterou den předtím odšroubovala a&nbsp;nechala ležet na podlaze.</p>

      <p class="T2">„Mohla jste požádat o&nbsp;klíč,“ řekl.</p>

      <p class="T2">„Byla jsem tu večer,“ namítla.</p>

      <p class="T2">„A&nbsp;nechtěla jste čekat do rána,“ ušklíbl se.</p>

      <p class="T2">Společně vyšli nahoru a&nbsp;prohlíželi si kulisy opřené o&nbsp;zeď.</p>

      <p class="T2">„Všechno je okousané od myší,“ řekl Fuchs. „Budeme muset namalovat nové.“</p>

      <p class="T2">„Já vím,“ odpověděla nadšeně. „Namalujeme je s&nbsp;dětmi.“</p>

      <p class="T2">„Kde vezmete papír?“</p>

      <p class="T2">Pokrčila rameny. Zavrtěl hlavou a&nbsp;přistoupil k&nbsp;ní, ruku jí položil na předloktí.</p>

      <p class="T2">„Co chcete hrát?“ zeptal se.</p>

      <p class="T2">„Ještě nevím.“</p>

      <p class="T2">Dotklo se ho, když couvla a&nbsp;jeho ruka se náhle ocitla v&nbsp;prázdném prostoru.</p>

      <p class="T2">Zkoumala kulisy v&nbsp;naději, že některé z&nbsp;nich ještě půjdou použít. Zanechal ji na půdě, a&nbsp;když procházel kolem jejího pokoje, všiml si, že zapomněla zavřít dveře. Vzhlédl. Nad sebou zaslechl její kroky, šramot a&nbsp;zklamaný výkřik, když jí něco upadlo na podlahu.</p>

      <p class="T2">Váhal jen okamžik, pak sevřel rty a&nbsp;vešel do pokoje.</p>

      <p class="T2">Byl cítit jinak, než když v&nbsp;něm byla přítomná. Také světlo mu připadalo jiné. Rychle místnost přelétl očima. Rozestlaná postel, na stole prázdný šálek, knihy pečlivě srovnané na policích, v&nbsp;koutě vyskládané dřevěné loutky, provázky rozpletené a&nbsp;napnuté přes násadu koštěte.</p>

      <p class="T2">Loutka Káči, kterou kdysi představovala jeho matka, měla červenou blůzu a&nbsp;vypadané vlasy. Opatrně ji vzal do ruky. Dotkl se dřevěné tváře — bez červotoče, postřehl s&nbsp;uspokojením — a&nbsp;vrátil ji zpátky. Potom se obrátil do místnosti, zvědavě otevřel zásuvku ve stole a&nbsp;přejel dlaní dopisní papíry složené do úhledné hraničky. Nakonec se sklonil nad postelí. Zrudl, když zahlédl noční košili s&nbsp;lemem ušpiněným od popela. Zavřel oči a&nbsp;zabořil obličej do pokrývky. Ucítil heřmánek a&nbsp;příjemný, sladký pach ženského potu. Nadechl se a&nbsp;zhluboka vydechl. Nemyslel při tom na Kláru, ale na svou matku, která voněla úplně stejně.</p>
    </div>
  </div>
</body>
</html>
