<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Katalpa-72.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Katalpa-72.html" xml:lang="cs-CZ">
    <div class="frame">
      <p class="PB"></p>

      <p class="T3" id="toc_marker-71">Napadení</p>

      <p class="T1">Toho, že se mu zvětšuje levé varle, si školní inspektor Alois Malke všiml již před několika měsíci.</p>

      <p class="T2">Nejprve se domníval, že se jedná o&nbsp;pohlavní chorobu. Kůži na šourku měl začervenalou a&nbsp;citlivou, a&nbsp;když se pak k&nbsp;bolesti přidal i&nbsp;vazký žlutý výtok, rozhodl se jednat. Napadlo ho, že kapavka, s&nbsp;níž se léčil před mnoha lety, v&nbsp;jeho těle přežila, zakuklená a&nbsp;čekající na vhodnou příležitost. Pohlavní styk měl od chvíle, kdy ho opustila manželka, pouze dvakrát, a&nbsp;pokaždé se ženou, která vypadala slušně a&nbsp;byla vdaná. Manželství považoval Malke za záruku toho, že dotyčná žena je zdravá, a&nbsp;až ve chvíli, kdy si omýval opuchlá varlata roztokem octanu hlinitého, si uvědomil, jak byl naivní. Vyzkoušel různé masti a&nbsp;bylinné nálevy, a&nbsp;když začal močit krev, bezradný lékárník mu doporučil návštěvu lékaře.</p>

      <p class="T2">Lékař v&nbsp;Tichém Brodě opatrně osahal inspektorova varlata, umyl si ruce, a&nbsp;zatímco se Malke oblékal, přešel k&nbsp;psacímu stolu a&nbsp;něco napsal na kousek papíru.</p>

      <p class="T2">„Musíte jít na rentgen,“ řekl a&nbsp;podal Malkemu doporučení pro specialistu v&nbsp;Opavě.</p>

      <p class="T2">„Proč?“</p>

      <p class="T2">Malke se opatrně posadil na okraj židle.</p>

      <p class="T2">„Protože bez rentgenu nemohu stanovit diagnózu,“ odvětil lékař.</p>

      <p class="T2">Velkými okny dopadalo do ordinace odpolední slunce. Na stěně visely portréty Hitlera, Roberta Kocha a&nbsp;Emila Behringa a&nbsp;za lékařovými zády stála prosklená vitrína s&nbsp;několika vycpanými zvířaty.</p>

      <p class="T2">„Je to kapavka?“ zeptal se Malke a&nbsp;cítil, jak se mu do tváří hrne krev.</p>

      <p class="T2">Lékař se usmál.</p>

      <p class="T2">„Není to kapavka,“ řekl. „O&nbsp;tom vás mohu ubezpečit, pane inspektore.“</p>

      <p class="T1">Vyšetření v&nbsp;opavské nemocnici bylo ponižující. Nejednalo se o&nbsp;pouhý rentgen, jak sliboval doktor Stöppler, ale o&nbsp;řadu prohlídek, které musel absolvovat s&nbsp;obnaženým pohlavím a&nbsp;při kterých byl pečlivě pozorován spoustou lékařů a&nbsp;mediků. Trvalo to dva dny, a&nbsp;když odjížděl, cítil se zneuctěný, směšný a&nbsp;také jako hypochondr, protože penis mezitím splaskl a&nbsp;výtok z&nbsp;močové trubice ustal. Jen varle dál zůstávalo nafouklé a&nbsp;podezřele velké, na dotek však nebolelo a&nbsp;bylo tvrdé a&nbsp;pružné. Rentgenové snímky společně s&nbsp;vyjádřením urologa a&nbsp;internisty vezl Malke v&nbsp;manilové obálce, zapečetěné a&nbsp;s&nbsp;razítkem nemocnice. Předal je Stöpplerově sekretářce a&nbsp;objednal se na prohlídku na následující týden.</p>

      <p class="T6"><img alt="divider.png" class="frame" src="../Images/divider_opt.png" width="26%" /></p>

      <p class="T1">Ludwig Stöppler už dlouho neviděl tak pěkné rentgenové snímky. Dokonce zavolal sekretářku a&nbsp;na snímcích Malkeho reprodukčního ústrojí připevněných na světelné tabuli jí ukazoval shluky nemocných buněk.</p>

      <p class="T2">„A&nbsp;co to je, pane doktore?“ zeptala se sekretářka, uctivě zírající na černý oblak prokvetlý několika světlými paprsky kostí, v&nbsp;jehož středu byla zabodnutá špička lékařova ukazovátka.</p>

      <p class="T2">„To je nádor, slečno Bechtlerová,“ vysvětlil jí vlídně lékař. „Rakovina.“</p>

      <p class="T1">Zhoubné bujení zasáhlo Malkeho varlata, prostatu a&nbsp;močovod a&nbsp;začalo se šířit směrem ke konečníku.</p>

      <p class="T2">„Anus dosud zasažen nebyl,“ konstatoval doktor Stöppler tónem, který vzbuzoval dojem, že se jedná o&nbsp;závažné pochybení.</p>

      <p class="T2">Malke zprvu nechápal, co mu Stöppler oznamuje, a&nbsp;lékař musel počkat několik vteřin, než mohl svou diagnózu zopakovat a&nbsp;nabýt jistoty, že mu Malke porozuměl.</p>

      <p class="T2">„Půjdu na operaci?“ zeptal se Malke.</p>

      <p class="T2">Stöppler si odkašlal. Pak si k&nbsp;Malkemu přitáhl židli a&nbsp;položil mu ruku na předloktí.</p>

      <p class="T2">„Ne,“ řekl mírně.</p>

      <p class="T2">„Znamená to, že se to vstřebá?“</p>

      <p class="T2">„Ne.“</p>

      <p class="T2">„Umřu?“</p>

      <p class="T2">„Pravděpodobně.“</p>

      <p class="T2">Stöppler rád jednal s&nbsp;lidmi na rovinu. Nechal ruku na Malkeho paži a&nbsp;trpělivě čekal, až inspektor přestane plakat. Potom mu znovu vysvětlil, že se nespletl a&nbsp;že nemoc postoupila natolik, že je neoperovatelná. Malke se chtěl zeptat, zda umírání bude bolet. Lékař měl připravenou odpověď („Ano, ale máme morfium.“), Malke se však nakonec nezeptal. Místo toho upřel uslzené oči na vitrínu za Stöpplerem.</p>

      <p class="T2">„Jedno vám chybí,“ řekl.</p>

      <p class="T2">Lékař se překvapeně ohlédl. Pak pochopil.</p>

      <p class="T2">„Ano,“ usmál se.</p>

      <p class="T2">Mezi vycpanými zvířaty, usazenými v&nbsp;prosklené skříni, byla mezera.</p>

      <p class="T2">„Sciurus vulgaris, veverka obecná. Napadl ji nějaký hmyz, tak jsem požádal pana Weissmanna, aby mi vycpal jinou.“</p>
    </div>
  </div>
</body>
</html>
